---
teitl: Morfudd fel yr haul
awdur: Dafydd ap Gwilym
---

Gollwyn ydd wyf ddyn geirllaes,
gorlliw eiry mân marian maes;
gŵyl Duw y mae golau dyn,
goleuach nog ael ewyn.

Goleudon lafarfron liw,
goleuder haul, gŵyl ydyw.
Gŵyr obryn serchgerdd o’m pen,
goreubryd haul ger wybren.
Gwawr y bobol, gwiwra bebyll,
gŵyr hi gwatwaru gŵr hyll.
Gwiw Forfudd, gwae oferfardd
gwan a’i câr, gwen hwyrwar hardd.
Gwe o aur, llun dyn, gwae ef
gwiw ei ddelw yn gwaeddolef.

Mawr yw ei thwyll a’i hystryw,
mwy no dim, a’m enaid yw.
Y naill wers yr ymdengys
fy nyn gan mewn llan a llys,
a’r llall, ddyn galch falch fylchgaer,
yr achludd gloyw Forfudd glaer,
mal haul ymylau hoywles,
mamaeth tywysogaeth tes.
Moliannus yw ei syw swydd,
maelieres Mai oleurwydd.
Mawr ddisgwyl Morfudd ddisglair,
mygrglaer ddrych mireinwych Mair.
Prydydd i Forfudd wyf fi,
Prid o swydd, prydais iddi.
Myn y Gŵr a fedd heddiw
Mae gwayw i'm pen am wen wiw,
Ac i'm tâl mae gofalglwyf;
Am aur o ddyn marw ydd wyf.
Pan ddêl, osgel i esgyrn,
Angau a'i chwarelau chwyrn,
Dirfawr fydd hoedl ar derfyn,
Darfod a wna tafod dyn.
Y Drindod, rhag cydfod cwyn,
A mawr ferw, a Mair Forwyn
A faddeuo 'ngam dramwy,
Amen, ac ni chanaf mwy.
