---
teitl: I ateb Ieuan Dyfi am gywydd Anni Goch
awdur: Gwerful Mechain
---

Gwae’r undyn heb gywreindeb,
Gwae’r un wen a garo neb;
Ni cheir gan hon ei charu
Yn dda, er ei bod yn ddu.
Lliw yr un nid gwell o rod
Y nos pan elo’n isod.
Gwen fonheddig a ddigia,
Naws dydd, oni bydd was da.
Nid felly y gwna’r ddu ddoeth:
Ei drinio a wna drannoeth.
O dyfod Ieuan Dyfi
Rhai drwg yn amlwg i ni,
Rhai o’r gwynion fydd gwenwyn,
A rhai da a urdda dyn.
Merch a helethe Eneas,
Ddu rudd, ac oedd dda o ras.
Gwenddolen a ddialodd
Ei bai am na wnaid ei bodd.
Gwraig Ddyfnwal yn gofalu
A wnâi les rhwng y ddau lu.
Marsia ffel, gwraig Guhelyn,
A ddaeth â’r gyfraith dda ynn;
A gwraig Werydd, ddedwydd dda,
Heddychodd, hyn oedd iacha’,
Rhwng dau lu, mawr allu maeth,
Mor felys rhag marfolaeth.
Mam Suddas, oedd ddiraswr,
Cywir a gwych carai’i gŵr,
A gwraig Beiled, pei credid,
Y gwir a ddywad i gyd.
Elen merch Goel a welynt,
Gwraig Gonstans, a gafas gynt
Y Groes lle y lladdwyd Iesu,
A’r gras, ac nis llas mo’i llu.
Wrth Gwlan, fu un waneg,
A ddoeth yr un fil ar ddeg
O’r gweryddon i’r gradde
Am odde a wnaeth, i Dduw Ne’.
Gwraig Edgar, bu ddihareb,
A wnaeth yr hyn ni wnaeth neb:
Cerdded yr haearn tanllyd
Yn droednoeth, goesnoeth i gyd,
A’r tân ni wnaeth eniwed
I’w chroen, mor dda oedd ei chred.
Eleias a ddanfonasyd
At wraig dda i gael bara a byd.
Gwraig a wnaeth pan oedd gaetha’
Newyn ar lawer dyn da,
O’r ddinas daeth at gasddyn
Dig i ddywedyd i’r dyn;
Troesai ei boen tros y byd,
Disymwth y dôi symyd.
Susanna yn sôn synnwyr,
Syn a gwael oedd sôn y gwŷr.
Mwy no rhai o’r rhianedd,
Gwell no gwŷr eu gallu a’u gwedd.
Brenhines, daeres dwyrain,
Sy’ abl fodd, Sibli fain,
Yn gynta’ ’rioed a ddoede
Y down oll gerbron Duw Ne’;
Hithau a farn ar yr anwir
Am eu gwaith, arddoedyd gwir.
Dywed Ifan, ’rwy’n d’ofyn,
Yn gywir hardd, ai gwir hyn?
Ni allodd merch, gordderchwr,
Diras ei gwaith, dreisio gŵr.
Dig aflan, o dôi gyfle,
Ymdynnu a wnâi, nid am ne’.
Gad yn wib, godinebwr,
Galw dyn hardd gledren hŵr.
Efô fu’n pechu bob pen,
Ac o’i galon pe gwelen’.
Dywed Ifan, ar dafawd,
Rhodiog ŵr, cyn rhydu gwawd,
Ai da i ferch golli’i pherchen,
A’i phrynt a’i helynt yn hen?
Yr un ffŵl a neidio wrth ffon
Neu neidio wrth lw anudon,
Aed ffeilsion ddynion yn ddig,
Duw a fyddo dy feddyg.
