---
teitl: Dioddefaint Crist
awdur: Gwerful Mechain
---

Goreudduw gwiw a rodded
Ar bren croes i brynu Cred,
I weled, gweithred nid gau,
O luoedd Ei welïau;
Gwaed ar dâl gwedi’r dolur,
A gwaed o’r corff gwedi’r cur.
Drud oedd Ei galon drwydoll
A gïau Duw i gyd oll.
Oer oedd i Fair, arwydd fu,
Wrth aros Ei ferthyru,
Yr hwn a fu’n rhoi’i einioes
I brynu Cred ar bren croes.
Gŵr â’i friw dan gwr Ei fron,
A’r un gŵr yw’r Oen gwirion.
Prynodd bob gradd o Adda
A’i fron yn don, frenin da.
Ni cheir fyth, oni cheir Fo,
Mab brenin mwy a’n pryno.
Anial oedd i un o’i lu
Fwrw dichell i’w fradychu:
Siwdas wenieithus hydwyll,
Fradwr Duw, a’i fryd ar dwyll,
Prisiwr fu, peris ar fwyd,
Ddolau praff, ddal y Proffwyd.
Duw Mercher wedi ’mwarchad
Ydd oedd ei bris a’i ddydd brad.
Trannoeth, heb fater uniawn,
Ei gablu’n dost gwbl nid iawn,
A dir furn cyn daear fedd
A’i ’sgyrsio ymysg gorsedd
Oni gad, enwog ydiw,
Glaw gwaed o’r gwelïau gwiw.
Duw Gwener cyn digoni
Rhoed ar y Groes, rhydaer gri,
A choron fawr, chwerw iawn fu,
A roesant ar yr Iesu,
A’r glaif drud i’w glwyfo draw
O law’r dall i’w lwyr dwyllaw.
Trwm iawn o’r tir yn myned
Oedd lu Crist wrth ddileu Cred
A llawen feilch, fellýn fu,
Lu Sisar pan las Iesu.
Wrth hud a chyfraith oediog
Y bwrien’ Grist mewn barn grog
Er gweled ar Ei galon
Gweli fraisg dan gil Ei fron.
Ni bu yn rhwym neb un rhi,
Ni bu aelod heb weli.
Marw a wnaeth y mawr wiw nêr
Yn ôl hyn yn ael hanner.
Ar ôl blin yr haul blaned
A dduodd, crynodd dir Cred.
Pan dynnwyd, penyd einioes,
Y gŵr grym o gyrrau’r groes,
Sioseb a erchis Iesu
I’w roi’n ei fedd, a’i ran fu.
Pan godes, poen gyhydedd,
Cwrs da i’r byd, Crist o’r bedd,
Yna’r aeth, helaeth helynt,
Lloer a’r haul o’u lliw ar hynt,
A phan ddug wedi’r ffin ddwys
Ei bridwerth i baradwys,
Troi a wnaeth Duw Tri yn ôl
I’r ffurf y bu’n gorfforol.
Duw Naf i’r diau nefoedd
Difiau’r aeth, diofer oedd,
Yn gun hael, yn gynheiliad,
Yn enw Duw, yn un â’i Dad.
Un Duw cadarn y’th farnaf,
Tri pherson cyfion y caf.
Cawn drugaredd a’th weddi,
Down i’th ras Duw Un a Thri.
Cael ennill fo’n calennig
Pardwn Duw rhag Purdan dig:
Profiad llawen yw gennym
Praffed gras y Proffwyd grym.
