---
teitl: Cywydd y Gont
awdur: Gwerful Mechain
---

Pob rhyw brydydd, dydd dioed,
Mul rwysg wladaidd rwysg erioed,
Noethi moliant, nis gwrantwyf,
Anfeidrol reiol, yr wyf
Am gerdd merched y gwledydd
A wnaethant heb ffyniant ffydd
Yn anghwbl iawn, ddawn ddiwad,
Ar hyd y dydd, rho Duw Dad.
Moli gwallt, cwnsallt ceinserch,
A phob cyfryw fyw o ferch,
Ac obry moli heb wg
Yr aeliau uwch yr olwg.
Moli hefyd, hyfryd tew,
Foelder dwyfron feddaldew,
A moli gwen, len loywlun,
Dylai barch, a dwylaw bun.
Yno, o brif ddewiniaeth,
Cyn y nos canu a wnaeth,
Duw yn ei rodd a’i oddef,
Diffrwyth wawd o’i dafawd ef.
Gado’r canol heb foliant
A’r plas lle’r enillir plant,
A’r cedor clyd, hyder claer,
Tynerdeg, cylch twn eurdaer,
Lle carwn i, cywrain iach,
Y cedor dan y cadach.
Corff wyd diball ei allu,
Cwrt difreg o’r bloneg blu.
Llyma ’nghred, gwlad y cedawr,
Cylch gweflau ymylau mawr,
Cont ddwbl yw, syw seingoch,
Dabl y gerdd â’i dwbl o goch,
Ac nid arbed, freuged frig,
Y gloywsaint wŷr eglwysig
Mewn cyfle iawn, ddawn ddifreg,
Myn Beuno, ei deimlo’n deg.
Am hyn o chwaen, gaen gerydd,
Y prydyddion sythion sydd,
Gadewch yn hael, gafael ged,
Gerddau cedor i gerdded.
Sawden awdl, sidan ydiw,
Sêm fach len ar gont wen wiw,
Lleiniau mewn man ymannerch,
Y llwyn sur, llawn yw o serch,
Fforest falch iawn, ddawn ddifreg,
Ffris ffraill, ffwrwr dwygaill deg.
Pant yw hwy no llwy yn llaw,
Clawdd i ddal cal ddwy ddwylaw.
Trwsglwyn merch, drud annerch dro,
Berth addwyn, Duw’n borth iddo.
