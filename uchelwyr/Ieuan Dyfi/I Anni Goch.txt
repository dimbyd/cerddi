---
teitl: I Anni Goch
awdur:  Ieuan Dyfi
---

Merddin Wyllt am ryw ddyn wyf,
Mewn oed anghymen ydwyf.
Awr ymhell yr amhwyllai,
Awr o’i gof gan Dduw ry gâi.
Minnau ni ddaw ym unawr
Mewn y dydd na munud awr,
Ac ni chawn, gwen ni chwynai,
Gyty’r nos, gwatwar a wnâi,
A dwedyd, och nad ydwyf,
Anfad air, mai ynfyd wyf!
Ni chaf forwyn o’i chyfryw,
Na farned gwen, fry nid gwiw.
Y cryfion gwychion a gaid,
Y dewrion benaduriaid,
Y doethion wedi hwythau
Agos i wraig â’u sarhau.
Samson, greulon gwroliaeth,
O dwyll ei wraig, dall yr aeth.
Pan oedd nod ei phriodas,
Y gŵr ei gryfdwr a gas;
E dynnodd yn oed unawr
Y llys ar ei wartha’ i’r llawr.
Dyn wy’ fwy-fwy dan fy ofn,
Dyn gwael wyf dan y golofn.
Selyf a droes, ail wyf draw,
Siom gwraig sy i’m gorugaw.
Alecsander, faner faith,
Bu dano y byd unwaith;
Nid âi ungwr â’i deyrnged,
Ond tent gwraig, tu hwnt i Gred.
Aristotlus, gweddus gwir,
A dwyllwyd o deallir;
Yntau un fodd, hwnt yn faith,
A’i talodd ati eilwaith;
Am ei thwyll a wnaeth allan,
I eiliw’r tes olau’r tân.
Ipo gynt anap a gâi,
Ac un wen a’i gwenwynai;
Aeth o’i gyngor y forwyn
I’r llech oer, llai fu ei chŵyn.
Siason i ddynion oedd dda,
Siom adewis Medeia:
Cur tost fu eu cariad hwy,
Cwrs mawr fal Cruwsa ‘m murwy.
Ni wn wenwyn un annerch,
Na chas mwy no cheisio merch.
Am Elen fu’r gynnen gynt,
Oes Droea a ddistrywynt.
Achos gwên Policsena
Llas o dwyll Achilles da.
Eneas wyf yn nwyawr
Wedi’r farn ar Droea fawr.
Un alar er a wnelwyf
Â Brutus ap Sylus wyf
Wedi lladd, deall yddyn’
Ei fam a’i dad, wyf â’m dyn.
Ercles, ni wedes, ydwyf,
Och o’r serch, un echrys wyf,
Neu Baris, wyneb oerwynt,
Ofnog oedd am Feian gynt.
Gwraig a wnaeth hil Groeg yn wan,
Gwaed ac ymliw’r Gad Gamlan.
Gwraig Fadog fwyn o Wynedd,
Gwn a wnaeth, mae gwen un wedd.
Ofydd, drosof oedd draserch,
Fryd Sylus wyf, frad sêl serch.
Merddin aeth, mawrddawn ei wedd,
Mewn gwydr er mwyn ei gydwedd;
Nid aeth, oedd adwyth iddi,
Y drws o’i hôl a droes hi.
Aeth y rhain, waith rhianedd,
Yn feirwon, wyf yr un wedd.
Ni bu Dduw heb ei ddial,
Ni wyddiad hon na ddaw tâl.
Myn y Wir Grog, mannau’r Groes,
Minnau fynnaf, myn f’einioes,
Ai’i lladd hi, oni’m lludd hon,
Ai’i chael o fodd ei chalon.

