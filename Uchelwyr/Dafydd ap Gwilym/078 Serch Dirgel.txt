---
teitl: Serch Dirgel
awdur: Dafydd ap Gwilym
---

Myfi y sydd, deunydd dig,
Leidr serch dirgeledig.

   Gwylltion adar, glaear glod,
Anian uthr, a wna nythod.
A sef y gwnân' dan y dail
Ym mhlethiad gwead gwiail
Yn lle diarffordd rhag llu
O fygr synnwyr i fagu.
Yn unsud, yn un ansawdd
Â hynny, cywely cawdd,
Cariad a wnaeth, caeth yw'r cof,
Annoethineb, nyth ynof,
A'm dwy ais, myn Duw Iesu,
Fyth a'i cudd. Gwaith heb fudd fu.
Gwial ydynt, hynt hyfriw,
Dau ystlys gwas destlus gwiw.
Canu a wnaf cyd cwynwyf
A'm calon fyth yw nyth nwyf.
Ni chair serch y loywferch lân,
Ni thwyllir o'r nyth allan.

   Ni fedr Eiddig anfadwr
Ar y nyth hwn, arwnoeth ŵr,
A mi ni'm dawr, gawr geirsyth,
Cyn nis metro efô fyth.
Dilys gennyf, fardd dilyth,
Yn wir, nas gwybyddir byth.
Onis pair, drud lestair drwg,
Twrn alaw, tirion olwg,
Meddwl calon a bron brudd
Drwy amgylch draw a ymgudd.

    Ple bynnag, ddinag ddeunwyf,
Tyb oedd, yn y tŷ y bwyf,
Y drem goris ael dramain
A'm cenfydd, cof hafddydd cain.
Llw beiddiad, o'r lle byddwyf
Minnau a'i gwŷl, engyl wyf,
Ei chwerthiniad, gariad gael,
A'i mynud ar ei meinael.
Newidio drem ni wadaf
Â'm chwaer. Dim amgen ni chaf.

   Ef aeth ei drem, gem Gymru,
A'i chariad, ehediad hy,
Dyn fain wengain ewyngorff,
Drwy 'mron a'm calon a'm corff
Mal ydd âi, gwiw ddifai gofl,
Gronsaeth trwy ysgub grinsofl.

   Ni ad Beuno, tro tremyn,
Abad hael, fyth wybod hyn.
Gymro dig, heb Gymru dir
Y byddaf o gwybyddir.
