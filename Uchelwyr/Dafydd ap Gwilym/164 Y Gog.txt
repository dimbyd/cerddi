---
teitl: Y Gog
awdur: Dafydd ap Gwilym
---

'Dydd da yt, y gog serchogfwyn
Ei llais ar ganghenfrig llwyn,
Cloc y dail, clicied aelaw,
Cloch aberth y drawsberth draw.
P'le buost, edn diwednlais?
Pa wlad bell? Plu yw dy bais.'

   'Bûm ynglŷn megis dyn dall
Bedeiroes mewn byd arall.
Claf fûm a gwan o anun,
Collais fy harddlais fy hun.
Sefyll dan yr irgyll 'rwyd,
Myn Pedr, ni wn pwy ydwyd.'

   'Myfi yw'r bardd digrifair
Mawrserch fryd, myn mawlbryd Mair,
A'th yrrodd, ni'm gwahoddes,
Wtla o'r tir, at eiliw'r tes.'

   'Henwa, ddyn ffraeth hiraethnych,
Henw'r Gymraes walltlaes wych.'

   'Hawdd y medrwn, gwn ganclwyf,
Henwi gwen, dihunog wyf:
Es ac Ef a llythr hefyd,
En ac A, dwg hynny i gyd.'

   'Erchis gwen, eurchwys ei gwallt,
D'annerch dan frig bedwenallt.'

   'Moes arwydd — drwg y'm llwyddwyd,
Madws oedd, ai mudes wyd? —
Y ddyn, llawer annerch a ddwg,
Fain oedd ŵyl, fwynaidd olwg.'

   'Hir y byddwn, gwn gellwair,
Ar frig llwyn yn gorllwyn gair,
Oni ddoeth, byd hagrnoeth hyll,
Od tew a gaeaf tywyll.
Euthum gan oerwynt trumnoeth
Gyda'r dail, gwiw awdur doeth.'

   'Mae'r arwydd o'r mawr arail,
Y gog adeiniog o'r dail?'

   'Cyffylog anserchogfwyn,
Coch westai, addawsai'i ddwyn
Pan oedd — och arwain pìn iâ! —
Du y dom, yn dywod yma.'

   'Pa bryd y doeth, gyw noethfrych?'

   'Gŵyl y Grog i gil y gwrych.'

   'Ynfyd fu â'i anfad fêr,
Ysgeulus edn ysgeler.
Gwn ei ladd, llid ergydnerth,
Gŵr â bollt dan gwr y berth.
Dwg hediad, deg ei hadain,
Dos eilwaith at f'anrhaith fain.
Dwg hi dan frig coedwig cyll,
Disgyn dan ledu d'esgyll.
Lateies, dwg gae Esyllt,
Loywlais wawd, ferch liwlas wyllt.
Dyro, a hed ar fedwlwyn,
Lythr i'r ferch lathrair fwyn.
Dywaid erchi, f'enaid ferch,
Ohonof fi ei hannerch.
Sŵn cloc mewn perth, ni'th werthir,
Swyddoges gwŷdd hafddydd hir.
Anwybod wyd, gog lwydfain,
A neawdr wyd yn y drain.
Hed o fedwen ganghenlas
Ar bren plan garbron y plas.
Mwyn o drebl, myn di rybudd
I'r eurloer deg ar liw'r dydd,
A dwg wen eurwallt bennoeth
Allan i 'mddiddan, em ddoeth.
O berth i berth anferthol
Minnau a ddo' hyd yno'n d'ôl.
Drwy dy nerth di a'r Rhiain,
Dygwn y ferch deg wen fain.'

