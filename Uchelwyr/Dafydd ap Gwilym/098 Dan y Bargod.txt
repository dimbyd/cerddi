---
teitl: Dan y Bargod
awdur: Dafydd ap Gwilym
---

Clo a roed ar ddrws y tŷ,
Claf wyf o serch, clyw fyfy.
Dyred i'th weled, wiwlun,
Er Duw hael, aro dy hun.
Geirffug ferch, pam y gorffai?
Gorffwyll, myn Mair, a bair bai.

    Taro, o'm annwyd dyrys,
Tair ysbonc, torres y bys
Cloëdig, un clau ydoedd,
A'i clywewch chwi? Sain cloch oedd.
Morfudd, fy nghrair diweirbwyll,
Mamaeth tywysogaeth twyll,
Mau wâl am y wialen
Â thi, rhaid ym weiddi, wen.
Tosturia fy anhunglwyf,
Tywyll yw'r nos, twyllwr nwyf.
Adnebydd flined fy nhro,
Wb o'r hin o'r wybr heno!
Aml yw'r rhëydr o'r bargawd,
Ermig nwyf, ar y mau gnawd.

    Nid mwy y glaw, neud mau glwyf,
No'r ôd dano yr ydwyf.
Nid esmwyth hyn o dysmwy,
Ni bu boen ar farwgroen fwy
Nog a gefais drwy ofal,
Ym Gŵr a'm gwnaeth, nid gwaeth gwâl.
Ni bu'n y Gaer yn Arfon
Geol waeth no'r heol hon.
Ni byddwn allan hyd nos,
Ni thechwn ond o'th achos.
Ni ddown i oddef, od gwn,
Beunoeth gur be na'th garwn.
Ni byddwn dan law ac ôd
Ennyd awr onid erod.
Ni faddeuwn, gwn gyni,
Y byd oll oni bai di.

    Yma ydd wyf trwy annwyd,
Tau ddawn, yn y tŷ ydd wyd.
Amau fydd gan a'm hirglyw
Yma, fy aur, ymy fyw.
Yna y mae f'enaid glân
A'm ellyll yma allan.
Ymaith fy meddwl nid â,
Amwyll a'm peris yma.
Amod â mi a wneddwyd,
Yma ydd wyf, a mae 'dd wyd?

