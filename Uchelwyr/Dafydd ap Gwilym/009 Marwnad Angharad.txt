---
teitl: Marwnad Angharad
awdur: Dafydd Ap Gwilym
---

Didyr deigr, difyr adafael, – o'm drem
      Am drymed i'm cof gwael
   Dodiad hoyw Angharad hael
   Dan ddaear, duon ddwyael.

Aele yw nad byw buail – win aeddfed,
      Awenyddfardd adfail;
   Alaf ar waesaf wiwsail,
   Aelaw fu o'i hoywlaw hail.

Heilwin fu, medd llu, lleufer – cain Indeg,
      Cyn undydd breuolder;
   Hoedl dangnef neb ond nef Nêr,
   Hudol yw hoedl i lawer.

Llawer bron am hon ym Mhennardd – a hyllt,
      Ail Esyllt ŵyl lwysardd;
   Llawer cyfarf galarfardd,
   Llwyr wae, ni chwarae, ni chwardd.

Ni chwardd cywirfardd cyweirfad, – cwyn uthr,
      Can eithyw Angharad,
   Ni dau o'm bron, neud ym brad,
   Ne llif geirw, naw llef girad.

Rhy irad, ddygiad ddigudd, – fu orfod,
       Ddrem fwyarfalch wrmrudd,
   Rhieinaidd ferch, rhannodd fudd,
   Rhwymo derw rhôm a'i deurudd.

Deuruddlas fain was wyf yn wael – can gŵyn
       Cain gannwyll yn urael,
   Darfod dyfod, dwfn ddeigrgael,
   Derfyn hir diweirfun hael.

Haelaf, digrifaf goreufun – yng Nghaer
      Oedd Angharad wanllun,
   Hoen ffysg, da ddysg, nid oedd un,
   Huan wybr, â hi nebun.

Pa un â'm aur fun mor fyr – o'i hoedlddydd?
      Aml hidlddeigr a'm tragyr.
   Pwyll rhadfaith, pall iradfyr,
   Pefr nith haul, py fron ni thyr?

Gorhoffter eurner, arnad – Dduw Dofydd
   Y mae fy ngherydd am Angharad,
Gyflawned y rhoist gyfluniad – diwael
   O ddawn, gyfiawn gael, Ŵr hael, a rhad,
Gan yt fynnu, bu bwyllwastad, – ei dwyn
   Yn rhwyf ebrwydd frwyn yn rhefbridd frad.
Gorugost rydost rediad – ei hoedlddydd,
   Gŵyr ei charennydd â Dofydd Dad.
Gwasg chwyrn ar f'esgyrn, eirfysgiad – bu ddig,
   Gorwyr i Gynwrig, gorf brig bragad.
Goroen cywiwgroen Eigr, un gariad – Uthr,
   Goruthr yn un rhuthr fu'n anrheithiad.
Gorne bron hoywdon ehediad – gwyndraeth,
   Gŵyr ei brodyr maeth alaeth eiliad,
Gwrm ael yn urael, un irad – nad byw,
   Gwae ryw Eigr unllyw o'r gaer winllad.
Gofalus fronllech, gafaeliad – oer gawdd,
   Ymy a neidiawdd o'i mynediad.
Gwrygiant ardduniant eurddoniad – facwy,
   Gwreigaidd olywy, gwragedd leuad,
Gweddeiddwar gymar geimiad – yng ngarthan,
   Gwayw awchdan Ieuan, cyflafan cad,
Gwaedgoel saffwy rhwy, rhwym gwlad – a'i gafael,
   Gwawdgael, llwydgun hael, llydw gynheiliad,
Gwrthwyneb galon, gartheiniad – gytbar,
   Gwrddfar, gwingar ddâr, gwengerdd uriad.
Gwaisg y'm clwyfawdd cawdd, coddiad – y'i galwer,
   Gweler ar lawer galar liwiad.
Gwenynen addien a wyddiad – ei dawn,
   Gwawn Geredigiawn, garw ei dygiad,
Goleuddyn â'i hŷn o had – bonheddfaith,
   Goluddiai wagiaith, gŵyl ddiwygiad.
Gwedy hoedlddwyn gŵyn wyf geiniad – bronddellt,
   Gwedd eiry blisg gwisgwellt, gwawr Fuellt fad,
Gwenfun ddiwael, hael heiliad – yng nghyfedd,
   Gwinfwrdd a berthedd, gwynfeirdd borthiad.
Gwayw o'i chof drwof drawad – a'm gwarchae,
   Gwae, em oleugae, y mau lygad!
Gwedd, dig argywedd, deigr gawad – a'i gwlych,
   Gwyrdd fy ngrudd a chrych, fawrnych farwnad.
Gwenwyn ym ei chŵyn, ni chad – o'm ystlys,
   Gwanas gywirlys, gŵn ysgarlad.
Gwaith drwg i olwg fyddai wyliad – caeth,
   Gwaeth, cyfyng hiraeth, cof Angharad.

