---
rhif: 27
teitl: Moliant i Syr Water Herbert
awdur: Guto'r Glyn
golygwyd: Barry J. Lewis
---

Tyfodd gŵr at Dafydd Gam
Trwy aelwyd y tri Wiliam,
Tai gwydr Herbart a Godwin,
Tri iarll oedd yn troi o’r llin.
Oesau’r tri, Syr Water wyn,
Ywch, filwr pengrych felyn!
Yr eilmab dan yr elment
O waed yr ieirll wyd ar Went.
O Weble tyf ywch blaid deg,
O Frycheiniawg fry chwaneg.
Tros Deau wlad troes dy lin,
Trwy Loegr, waed rheiol egin.
Da fu d’euraw, dwf derwen,
Defras goed, i fro Wysg wen:
Arglwyddfab i roi gwleddfwyd
O galon iarll Rhaglan wyd.
Iawn yw yt yno atad
Ymlid y dawn mal dy dad.
Arweddodd we o ruddaur
Ac aerwy trwm a gartr aur;
Arwain y wisg o’r un nod
I’r neillglun, ŵr enillglod!
Ni allai Gred na Lloegr iach
Euraw aelod wrolach.
Dewraf undyn drwy fendith
I dynnu pla wyd o’n plith:
Ymlid herwyr mal taran
Oll yw’ch gwaith, a llochi gwan,
Torri gwayw, anturio gwŷr,
Taro’r trosol trwy’r treiswyr.
Tro haid o’r ffoliaid i’r ffydd,
Tor flaen y tir aflonydd!
Trawst wyd ni ad tristáu dyn,
Trysor y Tarw a’r Rhosyn.
Dy wayw sy’n cloi hyd Sain Clêr,
Dwysir yt, da Syr Water;
Dy ddwrn prid i ddarnu pren
Sy balf Constans fab Elen;
Dy farch, tyr dywarch tir dôl,
Uwch fydd no’r march efyddol.
Mae damasg am dy iowmyn,
Meistr wyd ym Mhowystir ynn,
Ceidwad y teirgwlad a’u tŵr,
Cadwadaeth (nis câi Dewdwr)
O Dywi i Gedewain
A thrwy’r Mars a thraw i’r Main.
Cwncweriad y tad yw’r tau,
Cadw’r tir a’r coed a’r tyrau,
Cael ffyniant Ercwlff ennyd,
Cynnal baich canol y byd.
Mae llu dalm mwy lle delych,
Mae pwys holl Bowys lle bych.
Un ceidwad fu’ch hendad chwi
O Ddofr i Lanymddyfri;
Iarll dy dad, o’r lle daw dau,
Ar wŷr Dwywent a’r Deau;
Iarll gemrudd ar holl Gymru,
Iarll dy frawd ar ei lled fry;
Iarll o’th gyff (eurllwyth y’th gaf),
Iarllaeth ywch o’r llwyth uchaf!
