---
rhif: 9
teitl: Marwnad yr Abad Rhys ap Dafydd o Ystrad-fflur
awdur: Guto'r Glyn
golygwyd: Dafydd Johnston
---

Dyn wyf doe a anafwyd,
Duw ddoeth, ai didëu ’dd wyd?
Dwyn ein gosymddaith yn dau,
Da’r byd, Dewi’r abadau,
Dwyn Tad Rys, dawn y tai draw,
Dwyn cywoeth dynion Caeaw,
Dwyn sant, aberthant o’i barth,
Dwyn hebog Duw ’n Neheubarth,
A phen Ystrad, hoff annwyl,
Fflur fry; a phle’r af yr ŵyl?
Och fyned o’i wych faenol
Abad Rys, a’m bod ar ôl!

Rhyfedd oedd i’r gŵr hoywfoes
Dorri â mi ar derm oes,
A cherdd, myn Siat, yn batent
Rhof a Rhys, a rhoi fy rhent.
Myn yr haul, pe mor greulawn
Dug yn Iorc, digio a wnawn.
Ymddiried ym a ddaroedd,
Megis am swydd, arglwydd oedd.
Diswydd wyf pan dreiglwyf draw,
Duw y sydd i’m diswyddaw.
Dyrnod a roddes Iesu
Â gordd fawr ar y gerdd fu.
Mawr o gwymp ym mro Gamber,
Marw Dewi’r glod, Morda’r glêr,
Marw’n tad, murniwyd Deheudir,
Mau fron ysgyrion os gwir.
Marw’n habad mirain hybarch,
Mawr fy mhoen os marw fy mharch.
Marw ’y nghalon, a’m bron a’m braich,
Marw f’enaid, mawr wae’i fynaich.

Lle bwrier pren gwyrennig
Llwyr y briw llawer o’r brig:
Felly frig Ceredigiawn
A friwyd oll fwrw ei dawn.
Lladd gwlad yw dwyn penadur,
Llas tir a phlas tyrau Fflur.
Ei chorff o hiraeth a chawdd
A’i henaid a wahanawdd.

Hudol fu Dduw ’n Neheudir,
Hudoliaeth a wnaeth yn wir,
Duodd amgylch y Deau,
Diwedd cwbl o’r mawredd mau.
Dued yw ynys Deifi!
Duw hael, pam y duai hi?
Os o flaen cafod raen drwch
Y daw allan dywyllwch,
Bid diau i’r byd dwywol
Bod glaw neu wylaw yn ôl.
Beth a wna’r ddaear yn ddu
Ond dillad yn tywyllu?
Gynau y Deau duon,
Gwlad yr hud galwed wŷr hon.
Galarwisgoedd, glêr wasgod,
Gwedy Rhys yw clipsys clod.

Chwerthin (rhoes ym win a medd)
A wnawn gynt yn ei gyntedd;
Udaw ac wylaw ar gân
Yno fyth a wnaf weithian.
Cwynfan Esyllt druan draw
Am Drystan yw’r mau drostaw,
Cwynfan Gwyddno Garanir
Y troes Duw’r môr tros ei dir,
A mwy ddoe i mi a ddug
Y môr ger Ystradmeurug.
Torres dyfroedd traws difreg
Tros dir pan dducpwyd Rhys deg.
Llif Noe yw’r llefain a wnawn,
Llygaid a gynnull eigiawn.
Dagrau am urddedigRys
Yw’r môr hallt os gwir marw Rhys.
Cyn hyn y cawn lyn o’i law,
Ac yn ôl eigion wylaw.

Caid i eirchiaid a erchyn’,
Cael o Rys hael a roes ynn.
Dyn a ro da yn ei raid,
Duw a ran da i’r enaid.
O rhennir yn yr hoywnef
I Rys o aur a roes ef,
Mawr o dâl am aur o’i du
A gaiff Rhys o goffr Iesu.
Talodd i ganmil filiwn,
Telid Duw, ni bydd tlawd hwn.
