---
rhif: 15
teitl: Moliant i Rys ap Siancyn o Lyn-nedd
awdur: Guto'r Glyn
golygwyd: Barry J. Lewis
---

Rhoist, lew, win a rhost lawer,
Rhys, faer clod, rhysyfwr clêr,
Rhwyddfab Siancyn gyrhaeddfawl,
Rhwym a dillyngdawd yr hawl,
Rholant y moliant melys,
Rhial oreusal ŵyr Rys.
Rhoud yr aur glân, Rhodri’r glêr,
Rhys deuluaidd, rhoist lawer,
Rhoddion praff, rhyw ddawn proffwyd,
Rhi Glyn-nedd, rhaglaw ynn wyd.
Rhaid ynn win: rhedwn yno,
Rhwymwn dy fawl, rhamant fo!
Ni chaf, deallaf, dy well,
Nudd ac iestus Nedd gastell.
Hynod yw dy henw a dwg,
Gwalchmai’r gwin, gweilch Morgannwg!
Y mae’r glod yt am roi gwledd
Ym Môn a thalm o Wynedd,
A chlod ym Mhowys achlân,
A’m iarll wyd am aur llydan.
Aeth dy air, y mawrgrair mau,
Eitha’ byd o’th wybodau.
Ai rhyfedd, dachwedd dichwith,
Bod dy fawr glod fal dwfr gwlith?
Mor ddoeth wyd, myrdd a’th edwyn,
Mor dda dy gorff, morddwyd gwyn,
Mor Gymroaidd, ffurfaidd Ffawg,
Mur y glyn, mor galonnawg,
Mor hael uwchben dy aelwyd
O’th bob rhyw fudd a’th bypr fwyd!
Rhys, dy fwrdd – gan a rhost faeth,
Ancwyn hail – yw’n cynhaliaeth
A’n dadlau a’n diawdwledd
A’n ffair nod yn Nyffryn Nedd.

Af â gwawd, heb ofwy gwg,
Efrawg yt o fro Gatwg.
Od af, mi a gaf gyfedd,
Blaen gwin o Fwlaen, neu fedd.
Caf roddi cyfarwyddyd
Ym, dros ben, am deiroes byd,
Brud fal y byriwyd efô,
A’r cronigl, eiriau cryno,
Buchedd seiniau ni bechynt,
Bonedd Owain Gwynedd gynt;
Bwrw rhif, ti a’th burawr, Rhys,
Brenhinedd bro ein hynys;
Dwyn ar fyfyrdod ein dau
Drioedd ac ystorïau;
Dysgu ym – llyna dasg iawn! –
Dalm mawr o odlau Meiriawn;
Clybod a gwybod o gwbl
Gwawd Cynddelw, gwead ceinddwbl.
Oes uncorff, Rys ap Siancyn,
Arall hael a ŵyr oll hyn?
Nac oes, gywiwfoes gyfun,
Yn y tir onid dy hun.
Duw a roes (degoes digeirdd)
Yt olud byd (nid tlawd beirdd!),
A Duw a rydd wrth dy raid
Yt einioes, lyfr Brytaniaid.
