---
rhif: 26
teitl: Cysuro Ann Herbert, iarlles Penfro, ar ôl marwolaeth ei gŵr
awdur: Guto'r Glyn
golygwyd: Barry J. Lewis
---

Gynt y rhoed yn gynta’ rhan
Gwynedd yn llaw ferch Gynan,
Ac unrhodd fu ar ganrhent
Gwraig wedi’i gŵr i gadw Gwent.
Gwagedd yw gwragedd a’u gras
Gwedi Deifr gwaed y Defras,
Ail Sibli, o lys Weblai,
Ddoeth deg, bendith Dduw i’th dai!
Lliw’r haul yn rhoi llawer rhan,
Lliw sêr eglur llys Raglan,
Iarlles Ann, o’r llys honno
Iarll yw dy fab, gŵr llwyd fo!
Ni bu iarlles yn berllan
Uwch ei chost no chwchwi, Ann.
Ni chreodd fy nechreuwr
Gwraig iarll mor gywir i’w gŵr,
Merch weddw yn ymorchuddiaw
Mewn du drud, o’r maendy draw,
Mam iarll ag arf wyarlled,
Gwraig yr iarll gorau o Gred.
Duw a ddialodd dy ŵr,
Dial brwydr ar dâl bradwr.
Troes fab ni ad trais i’i fam,
Troelus, yn lle tri Wiliam.
Tri henw’n un trwy hyn a wnaf,
Trywyr, getid Duw’r ieuaf!
Mesen yw’r dderwen o’r ddâr,
Mal Iesu gynt am Lasar:
Marw Wiliam a’i roi eilwaith,
Mae fry iarll mwyaf o’r iaith.

Esyllt dristwyllt am Drystan
Wedi dy ŵr ydwyd, Ann,
Martha irder merthyrdawd,
Mair brudd wedi marw ei brawd,
Anhunedd y frenhines
Am ei thad, liw Mai a thes.
Yr un ffortun â’i pharti
A droes ei chwrs drosoch chi:
Treiaw ystorm a gormes
Trwy Raglan dir, troi’r glaw’n des.
Arglwyddfab y wraig wleddfawr
A geidw’r llys, nis gad i’r llawr.
Mae’r du achos marw ei dad
Yn Fernagl o nef arnad.
Mae i Went fodrwy a mantell,
Mewn du ni bu wyneb well.

Dilid y broffwydoliaeth
A’i daly ’dd wyd, wrth dy law ’dd aeth:
Mynyw a wisg, lle mae Non
Garllaw, fantell Gaerllion.
Dwy wlad Went yn dy law di
Drwy Dduw, a daear Ddewi,
Powys megis lamp awyr,
Penbrwg, Morgannwg a Gŵyr.
Saint Ann y’th alwan’ i’th iaith,
Saint Elen dros Went eilwaith.
Elen oedd fam Gwstennin,
A’i mab, traws a fu ’mhob trin.
Mam Iarll Wiliam ieirll aelwyd
Ac Elen wych Raglan wyd;
Constans, i Rwmans a roed,
Yw’r iarll hwn i’r ieirll unoed.
Chwaer Elen fych yr eiloes,
Ac ail gwraig i gael y groes;
Ymherodr yma hirwyn,
Fal ei mab, fo Wiliam ynn.
