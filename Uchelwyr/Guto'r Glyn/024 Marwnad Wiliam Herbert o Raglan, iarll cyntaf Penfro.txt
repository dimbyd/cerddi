---
rhif: 24
teitl: Marwnad Wiliam Herbert o Raglan, iarll cyntaf Penfro
awdur: Guto'r Glyn
golygwyd: Barry J. Lewis
---

Dawns o Bowls! Doe’n ysbeiliwyd,
Dwyn yr holl dynion i’r rhwyd.
Dawns gwŷr Dinas y Garrai,
Dawns yr ieirll: daw’n nes i rai!
Duw Llun y bu waed a lladd,
Dydd amliw, diwedd ymladd.
Duw a ddug y dydd dduw Iau
Iarll Dwywent a’r holl Deau.
Marchog a las dduw Merchyr,
Mwy ei ladd no mil o wŷr:
Syr Rhisiart, ni syr Iesu
Wrthaw er lladd North a’r llu.
Duwmawrth gwae ni am Domas:
Duw Llun gyda’i frawd y’i llas.
Dwyn yr iarll a’i bedwarllu,
Dydd Farn ar anrhydedd fu.
Arglwydd difwynswydd Defnsir
A ffoes – ni chafas oes hir!
Bradwyr a droes brwydr a drwg
Banbri i’r iarll o Benbrwg.
Cad drycin am y drin draw,
Carliaid a wnaeth y curlaw.

Ymladd tost am laddiad hwn
A wna’r hynt yn Norhantwn.
Awn oll i ddial ein iaith
Ar ddannedd y Nordd unwaith
A dyludwn hyd Lydaw
Dan draed y cyffredin draw.
Ef â’r gwŷr a fu ar gam
Oll i ddiawl, yn lladd Wiliam.
O rhoed, lle bu anrhydedd,
Ar fwnwgl iarll arf neu gledd,
Och Fair, cnodach fu arwain
Aerwy mawr o aur a main.
Doe ’dd aeth dan y blaned ddu
Drwy’r fâl draw i ryfelu.
Och finnau – uwch yw f’anun –
Nad arhôi ’n ei dir ei hun.
Ymddiried i’r dynged wan
A’i twyllodd o Went allan.
Tair merched, tair tynged ton
Y sy’n dwyn oes ein dynion:
Un a gynnail cogeilyn,
Arall a nydd dydd pob dyn,
Trydedd yn torri edau
Er lladd iarll a’r llu dduw Iau.
Mynnwn fy mod ymannos
Yn torri pen Atropos.
Nid rhan i’r tair a henwais
Nyddu oes hir yn nydd Sais.

Os gwir i blant Alis gau,
Draeturiaid, dorri tyrau,
Ni ddôi’r iangwyr, ni ddringynt
I dai’r gŵr na’i dyrau gynt.
Gwinllan fu Raglan i’r iaith,
Gwae ni wŷl ei gwin eilwaith!
Gwae a weles ar Galan
Gynnal gwledd ar ganol glan!
Gwae a geisio rhodio rhawg
Gwent dlawd oedd gynt oludawg!
Ei farw oedd well i fardd iach
Heb ei bwyll, no byw bellach.
Merddin Wyllt am ei urddas,
Amhorfryn, aeth i’r glyn glas.
Af yn wyllt o fewn elltydd
I eiste rhwng clustiau’r hydd.
Ef a’m llas, mi a’m nasiwn,
Yr awr y llas yr iarll hwn,
Cymro oedd yn ffrwyno Ffrainc,
Camreol Cymry ieuainc.
Ofn i bawb tra fu ’n y byd,
Yn iach ofn oni chyfyd!
Ymgyrchu i Gymru a gân’,
Ymsaethu ’m Mhowys weithian.
Doed aliwns, nis didolir,
O dôn’, pwy a’u lludd i dir?
Llusgent wŷr, llosgent eu tai,
Lladdwyd y gŵr a’u lluddiai.

Traws eto rhag trais atyn’
Tra ater Syr Rhosier ynn.
Trimaib iarll, os trwm y byd,
Tri a ostwng ein tristyd.
Un o’i hil yn Neheuwlad
A gyrredd dwyn gradd ei dad.
Iarll oedd, Cymru oll eiddo,
Iarll o’i fab arall a fo!
