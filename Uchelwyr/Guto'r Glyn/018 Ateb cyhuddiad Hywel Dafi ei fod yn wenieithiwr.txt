---
rhif: 18
teitl: Ateb cyhuddiad Hywel Dafi ei fod yn wenieithiwr
awdur: Guto'r Glyn
golygwyd: Barry J. Lewis
---

Ewch yn iach, ni chwenychaf
Ganu i neb, ac iawn a wnaf,
Gan amled yw gweled gwŷr
Gwynion yn genfigenwyr.
Hywel gwyn, holi gweniaith
A’m beio y bydd am bob iaith.
Medd ef, myfi a ddyfod
I’r medd glas ormodd o glod,
Gweniaith ddigon i gannwr
A chelwydd ar gywydd gŵr.
Ni cheisiaf, o chanaf chwaith
Wedy gwin, wadu gweniaith.
Minnau’n dyst, ni mynnwn dwyll
Mewn gweniaith, myn y gannwyll.
Pe bai gyfion pob gofeg,
Beth yw gweniaith ond iaith deg?
O thraethir y gwir a’r gau,
Y gair tecaf yw’r gorau.
Ni thraethir y gwir i gyd
Yn llyfr nac unlle hefyd.
Traethai gerdd, truth yw a gwanc,
Tawed Siôn y Cent ieuanc!
Cywydd heb gelwydd a gân,
Gwnaeth waeth no gweniaith weithian:
Prisio Morgan ap Rhosier
Y bu ar glod, bwa’r glêr;
Byr yw’r glod i’r brëyr glân,
Bwrw iaith hagr a brith ogan.
Mae llai o anach i’m llw,
Mal hyn yw moli hwnnw:
Doeth a mawrgoeth yw Morgan,
Dewr yw, ac nid eir â’i ran.
Dysg a llywodraeth i’i dir
Drwy ei fin a derfynir,
Olew y Castellnewydd,
A’i law dros ei wlad a rydd.
Swydd gydag arglwydd a gâi,
A dwyswydd, pes dewisai.
Ni bu wyneb i bennaeth
Well erioed yn y lle’r aeth.
Graddau tebig i Rydderch
Arnaw y sydd o’r un serch.
Mae pwys hwn ym mhob synnwyr
A phob dilechdyd, Raff ŵyr,
Cyfraith a phedeiriaith deg,
Awgrym, mydr a gramadeg,
Cerddor gyda’r cywirddant,
Doeth yw ’ngherdd dafod a thant
A mwya’ ystronomïwr:
Ym mhob rhyw gamp mae praw gŵr.
Da y gwn foli hwn fal Hu,
A’m brawd ni fyn ym brydu.
Myn fy nghred, tawed Hywel,
Y’i gwnaf, beth bynnag a wnêl!
Cerdd i Forgan a ganaf,
Er y gerdd ei aur a gaf.
Y mab ieuanc a’m beiodd,
Bychan fydd ei ran a’i rodd.
Mi a gawn am y gweniaith
Roeso, lle ni chaffo chwaith!
