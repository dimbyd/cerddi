---
teitl: Brwydr y beirdd yn erbyn gwin Tomas ap Watgyn o Landdewi Rhydderch
awdur: Guto'r Glyn
gol: Barry J. Lewis
---

Teimlwr gwŷr, teml iôr gwiwrent,
Tomas, post a gwanas Gwent,
Gwych haelfab ac uchelfaer
Watgyn wyd, wayw deucan aer.
Gwarcheidwad lle’r tad wyd ti,
Gwawl, llen dduwiawl Llanddewi.
Iti rhoed lle’r wyt, ŵr hael,
Llaw Gwatgyn, y llew gwaetgael,
Aur galon Salmon a’i serch
Rhwydd, o Landdewi Rhydderch.

Ai gwir, eryr goreurent,
– Os gwir, mawr fydd eisiau Gwent –
Dy rifo, uwch d’oreufainc,
Deg ei ffriw, o’r dug i Ffrainc?
A phei delud, ffawd Alun,
I Ffrainc, hwyr yt ffo er un.
Caud glod yn cadw goleudent,
Caut ran gŵr, caterwen Gwent.
’Y nghred, ŵr, ’y ngharw dewraf,
Onid ai yno, nad af.
Perwch siartr i bawb gartref:
Rhyfelwn, trigwn i’n tref.
Cenau gwindeiau Dwywent,
Cynhaliwn drin â gwin Gwent!
Gwnawn Ffrainc ar y dalfainc dau,
Ymladdwn ag aml wleddau.
Gwarden a chapten ych chwi
Gwent, rhyfel gwin y trefi;
Ni châi frenin ar win iach
Neu ddug ryfel ddigrifach.
Dewi hir yw dy herod,
Dy faner i’r glêr yw’r glod.
Y deiliaid oll a’i dilyn,
A’r Dolffin ydiw’r gwin gwyn.
Meddyglyn, meddwai wiwgler,
Dy lu a’i hy’, yw Da la Her.
Cwrw iach o frig ceirch y fro
Yw’n Powtwn, fal gwin Paitio.
Saethyddion rhwyddion yn rhaid
Yt, gannwr o ddatgeiniaid.
Y rhain ni chilian’ yrhawg,
A’r eurfeirdd yn wŷr arfawg.
Mwstria ni, meistr, yn Nwywent,
Mal dy dad, yn ymyl dy dent.
Ni bydd dy feirdd naw byddin
Heb roi sawd o broesi win.
Rhaid fydd i Ddolffin warhau
Rhag sawdwyr yr hocsiedau.
Galw a wnawn, gyfiawn gwfent,
‘Sain Siôr!’ ar draws ynys Went.
Dy win a eilw ‘Sain Denis!’,
Dy fedd sy hŷn no dau fis.
Pob gwas dewr, pawb a gais da,
Pob un a ladd pib yna,
Cydsaethu, iawngu angerdd,
Gwin coch â main gynnau cerdd.
Doed rhyfel yn lle delom,
Dolffin draw a dâl ffin drom.

Cyd gwnelom (ymglwyfom, glêr!)
Fost yn daerdost o’n dewrder,
Dolffin, medd y min meddw mau,
Ef a’i wŷr a fu orau.
Ef a fwriawdd oferwyr
Dolffin ein gwerin a’n gwŷr.
Ni welais – tra syniais i! –
Ond y gwin yn digoni.

Bras Domas mewn brest ymwan,
Brawd hŷn y glêr, Brytwn glân,
Ystyria, os dy werin
A fydd, myn fy ffydd, ar ffin:
Dy lu ynn a’i deily yna,
Dy law deg a dâl y da,
Dy lu a gyst da lawer,
Dial hyn ar gorff Da la Her.
Lladd Ddolffin a’i werin, ŵr,
Llwyddiant yt, fy llueddwr,
Brëyr rheimwyr a’u rhaement,
Brenin brwydr gwin brodir Gwent.

