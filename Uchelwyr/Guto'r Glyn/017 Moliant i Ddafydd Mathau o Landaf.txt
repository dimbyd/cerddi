---
rhif: 17
teitl: Moliant i Ddafydd Mathau o Landaf
awdir: Guto'r Glyn
golygwyd: Barry J. Lewis
---

Dafydd Mathau, bendefig,
Dawn y dref, dy enw a drig.
Didwyll i’r Deau ydwyd,
A dedwydd o Ddafydd wyd.
Duw a gyflawnodd dy iad
Â doethder dy fendithdad.
Difalch wyd, dwyfol, â chall;
Balch a thaerfalch wrth arall.
Agoriad wyd ar Gaerdyf
A’i chlo addwyn a’i chleddyf,
Angelystor gwlad Forgan
Uwchlaw Morgannwg achlân,
A llew du – gorau lliw dyn –
Llandaf, a’r llu yn d’ofyn.
Ni bu, lew du, ne lwyd iach
Ar wyneb gŵr dirionach.
Haws tynnu tân o waneg
No thynnu dawn o’th wên deg.

Dwyran, medd yr ystoria,
A roes Duw yt o ras da:
Rhan yt, Ddafydd, rhent ddifai,
A rhan Gwenllïan, nid llai.
Dal ydd ywch (i’ch dwylaw ’dd aeth)
Y tai a’r berchentyaeth,
A dwyn erioed dan yr iau
Eich deuedd, fraich y Deau,
Adeiliad tai a dal tir,
A bwrw cost ar bwrcastir.
Bywyd Mathau ab Ieuan
A’i dir rhent aeth yn dair rhan;
Ni rennid yn yr unawr
Tair rhan fwy, a’r tyrau’n fawr.
Tyfu ydd wyd, Dafydd ddoeth,
Trachefn mwy no’r tri chyfoeth:
Tai megis arglwydd y Tŵr,
Tir a chynnydd trychannwr.
Y mae rhad, y gŵr mawr hir,
Y Drindod ar dy randir.

Mae tyfiad mwy yt, Dafydd:
Meibion fal cyrn hirion hydd,
Fal na bydd na blaen na bôn,
Addwyn ceirw, heb ddwyn coron.
Carw i’th gwrt, cywir y’th gair,
Hwyntau yw d’osglau disglair.
Y llaw’n pwysaw hapuswedd,
Ni ddial clwyf ni ddeily cledd.
Mawr yw cael pedwar aelawd
Megys pedwar bys a bawd.
Nid aelaw gŵr heb dylwyth,
Nid derwen na phren heb ffrwyth.
Derwen fawr wyd er un fainc,
Pedwarcarw yw’r pedeircainc,
A’i brig oll, fal nas bwrw gwynt,
Yw dy bleidiau, dwbl ydynt.
Un ffunud wyd, un ffyniant,
Ffyrf blaid, â Phriaf a’i blant.
Pa rai yw meibion Priaf?
Pedair llin dur Pedr Llandaf.
Teilo a gatwo’r tylwyth,
Teg yw’r llys, nid hagr y llwyth.
Llawen dy wên yn Llandaf,
Llyna’r wyneb llawenaf.
Llawen yw’r dref wen dra fych,
Llawer blwyddyn y’i llywiych!
