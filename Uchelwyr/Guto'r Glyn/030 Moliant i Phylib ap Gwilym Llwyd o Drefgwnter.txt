---
rhif: 30
teitl: Moliant i Phylib ap Gwilym Llwyd o Drefgwnter
awdur: Guto'r Glyn
golygwyd: Barry J. Lewis
---

Tlos fu anrheg Taliesin,
Talawdd fawl teuluaidd fin.
Euraw gynt a orug ef
Urien gathl eirian goethlef.
Hwyliawdd â’i gerdd, hylwydd goel,
Hyd lys Urien, hoedl Seirioel.
Af innau, taliadau teg,
Â’r unrhyw eiriau anrheg,
Iôn goreuffyrf enw griffwnt,
I Gai Hir Dyffryn Gwy hwnt:
Phylib, fab goroff Wilym
Llwyd, gŵr diballedig ym,
Ffelaig y wlad a’i philer,
Ffynnon clod a phiniwn clêr,
Iôr a rydd ar war yr allt
Aur ac arian, ŵyr Gerallt.
Euraf ei fydr ar eiriau,
Urien fydd yr awen fau:
Yrthiai aerDdeifr wrth orddwy
Arthur gweilch o orthir Gwy.
Llyw difai yw, da ei fodd,
Llew gwyn hydr llaw ganheidrodd.
Llu’r tir a borthir i’w barth,
Llathraid helgarw llethr Talgarth.

Os mawr brys pobl ynys lawn
Draw i Fynyw, dref uniawn,
Myn gwyrth, brydyddfeirdd, mwy’n gwib,
Duw a Phawl, i dai Phylib.
Pawb yno, pob awenydd,
A red mal i farchnad rydd.
Rhyir yn herwr, gŵr gŵyl,
Yr wyf innau ar f’annwyl.
O rhoddais – dioer, rhyw ddwys dyb –
Lw ffôl yn ei law, Phylib,
Ar ddyfod, iôr oedd ddifeth,
Hyd ei lys hwnt (caiff hoedl Seth),
Rhys, iôr teg (rhoes ei aur tawdd),
Rhi Ystrad-fflur, a’i rhwystrawdd.
Hwnnw a ddug ohonof,
Â’i fedd yng nghyfedd, fy nghof
A’r llw wrth eryr Llowes
(Oeraf llw yw ar fy lles)
Nad awn, enaid awenydd,
Yno at hwn yn oed dydd.

Treiglaf tua’i rywiawglys
Trwy ganiad yr Abad Rys.
Trwydded trefn clared trafn clêr,
Try fi gantaw, Trefgwnter.
Llawen y gwna yna ym
Llawen weled llin Wilym,
Llew fflwch ymysg llu a phlaid,
Llyw serchawg lliaws eirchiaid.
Awn i’w gadlys â’n gwawdlef,
Ifor ddoeth i feirdd yw ef.
Mae ynny grefft, myn y Grog:
Moliannu carw Maleiniog.
Dwyn gair mae’r crair am aur crwn,
Dwyn bonedd dan ei benwn;
Dawn i’m eryr dwyn mawredd,
A dwyn clod o dynnu cledd,
Dwyn y bel, diany bwyll,
Dwyn dadl, daioni didwyll.
Gwirfab Mair, fawrair forwyn,
Gad iarll Dyffryn Gwy i’w dwyn.
