---
rhif: 18a
teitl: Hywel Dafi yn cyhuddo Guto’r Glyn o ganu celwydd o flaen Morgan ap Rhosier o Wynllŵgawdur: Hywel Dafi
golygwyd: Barry J. Lewis
---

Darogan fydd a ganwyf,
Dyn ni thau, diweniaith wyf!
Rhai a wnânt (enwant anwir)
Gerdd goeth heb gyfwrdd â gwir.
Minnau ni wn, myn Anna,
Gwneuthur dim gweniaith er da.
Eos gwŷr hael, os gwir hyn,
Â Guto nid wyf gytyn:
Y Guto, gwenieithio a wna
O chwant cael ariant clera.
Enwi angor dan gorun
Yn Nudd hael, ni weddai hyn;
Gwannwr bychan ei gynnydd,
Wrth roi’i farn, Arthur a fydd.
O Dduw, oes a ddewisai
Ei foli byth fal y bai?
Oes, gun ni ddewis gweniaith,
A gâr gwawd gywir ei gwaith.
Mawr fydd i’r Morfa ei wg,
Morgan winllew, mur Gwenllwg,
Bydaf Rhosier ab Adam
Byw, ’n wych yw, bôn iawn a cham.
Cemais hil, cymwys hawlwr,
Cymen ac aren yw’r gŵr.
Cerdd a fyn, carodd fy iaith,
Ac ni fyn gennyf weniaith.
Canmolwn, ben-cun milwr,
Y campau gorau i’r gŵr,
Rhaglaw chwyrn, rhugl yw a chall,
Rhin orig yw’r rhan arall:
Nid triniwr, rheolwr rhus,
Nid rhylew, ond rheolus;
Nid rhy gybydd, gelfydd gael,
Ni wna traha, nid rhyhael;
Ni bydd dig o genfigen,
Nid â barn ehud o’i ben;
Gŵr un fetel â’r garreg,
Doeth yw a chaled a theg;
Tëyrn, i defyrn nid â,
Ei draul a gymedrola.
A dreulio llaw iddaw, ŵr,
Dwy a’i cynnull, da cannwr.
Mawr ei draul fal môr ar draeth,
Mwy yw’r elw am wrolaeth.
Gofyn cerdd o waith Merddin,
Gwyliaw a gâr, a galw gwin.
Ei gasbeth a’i argosbion,
Gŵr meddw serth a gormodd sôn.
Cof a rydd cyfarwyddyd
Morgan i bedwar ban byd.
Awdur cerddorion ydyw,
Arfer y glêr, ofer yw!
Deall llawer, dull ewybr,
O nen hyd yn niben wybr.
Nid gwaeth y dywaid, nid gau,
Bedeiriaith no’i baderau.
Ni chymer mewn awch amwyll
Ar air teg oreuraw twyll.
Pwys y Guto, pes gatwn,
Gwenieithio a hudo hwn,
Sôn am gael rhoddion rhuddaur
A chanu twyll o chwant aur.
Mae erioed, ffel yw ’mrawd ffydd,
Mal y bradwr, moel brydydd.
Diwedd pregeth a deuair
Brawd, erchi cerdawd y’i cair.
Gwell pregeth difeth dafod
Guto’r Glyn, doctor y glod.
Gwin fydd diwedd a gano
(Gwrdd fydd) ac aur iddo fo!
