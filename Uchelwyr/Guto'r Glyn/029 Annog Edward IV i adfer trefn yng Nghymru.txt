---
rhif: 29
teitl: Annog Edward IV i adfer trefn yng Nghymru
awdur: Guto'r Glyn
golygwyd: Barry J. Lewis
---

Mae’r tarw mawr o’r Mortmeriaid?
Myn o waed Bleddyn dy blaid.
Tri o deirw (rhag troi d’arwydd!)
Yw’r teirw a wna’r tir yn ŵydd.
Yr un gŵr o’r iawn goron
Ydiw’r tri: Edwart o Rôn.
Taurus Cornutus ynn wyd,
Tri natur trwy hyn ytwyd.
Tarw fydd, llid torfoedd llydain,
Tro dy nerth at ryw dy nain!
O frenin costwin Castil
A Gwladus Du galw dy stil.
Cawn darw acw’n aderyn:
Ceiliog adeiniog wyd ynn.
O’r tri Edwart tarw ydwyd;
Od ai’n uwch, Mab y Dyn wyd.
Dy gyrn o Ddofr hyd Gernyw,
Dugiaeth Iorc dy gywaeth yw,
Iarllaeth y Mars, eurllwyth Môn,
Iarll hardd ar holl Iwerddon.
Yn ddug, yn iarll ni ddwg neb,
Yn frenin, gyfryw wyneb.
Ni bu ryw gorff yn bwrw gwŷr
O’r cowri na’r cwncwerwyr.
O wyth frenin y’th freiniwyd,
Ymerawdr oll ym mrwydr wyd,
Ysgwlmastr Ffrawns ac Almaen
I gosbi Iorc ac Ysbaen.
Dy law ar ieirll dolur oedd,
Difa talm dy fateloedd.
Da y dielaist dy dylwyth,
Am un iarll gymynu wyth.
Y Wiber Goch biau’r gis:
Arth, Ci, Alarch, Porthcwlis.
Arwyl eilwaith i’r Lili,
Ar Dir y Llew dryllia hi!
Tyn d’arf eto ’n y dwyrain,
Tor y môr a’r tyrau main!
Ti yw’r carw â’r tair coron:
Tref Lundain, Rhufain a Rhôn.
Tarw a llew Tir y Lleuad,
Tir y Twrc fydd eich tre tad.

O threwi â’th wŷr ieuainc,
Od ai ar ffrwst i dir Ffrainc,
Na ddos, carw yn aros cyrn,
Nes cadw Ynys y Cedyrn.
Gwae ni o’n geni yn gaeth
Gan ladron: gwna lywodraeth!
Dyred dy hun, Edwart hir,
I ffrwyno cyrff rhai enwir
Wrth ddysg a chyfraith esgud
Lles ap Coel, Dyfnwal Moel Mud.
Ercwlff a roes dair colofn
Ar gyfair Môr Tawch rhag ofn;
Dod tithau nodau i’n iaith,
Y tarw, cyfria’r tair cyfraith,
Tro i gwnsel trugeinsir,
Trosa’r twyll a’r trais o’r tir,
Tor bennau a gyddfau gwŷr,
Traeturiaid, tro at herwyr,
Dod williaid i dywyllwg,
Dilea’r dreth, daly rhai drwg,
Disgin, Edwart Frenin fry,
Dwyll ac amraint holl Gymru!
Dyn fal y Nawnyn Uniawn,
Degfed wyd, dwg fyd i iawn!
