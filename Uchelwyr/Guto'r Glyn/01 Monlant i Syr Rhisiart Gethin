---
teitl: Moliant i Syr Rhisiart Gethin ap Rhys Gethin o Fuellt
awdur: Guto'r Glyn
---

Oer oedd weled urddolion 
A’r ieirll yn dyfod o Rôn. 
Pob capten o sifften Sais 
O waelod Lloegr a welais. 
Pond rhyfedd (o’r mawredd mau!), 
Beili Mawnt, ble mae yntau? 
Bual du a blodeuyn 
Buellt dir, ni bu well dyn. 
O gwelais lawer galawnt, 
Gorau am win oedd garw Mawnt, 
Y marchog dyledog daid 
A’r sêr ar ei gwrseriaid, 
Syr Rhisiart goethwart Gethin, 
Serchog faedd tarianog trin. 
O Fair ddi-wair, a ddaw ef 
Yn hydr yng nghefn Hydref, 
Myrdd wynfyd (Mair i’w ddanfon!), 
Mab Rhys ar frys o dref Rôn? 

Medd rhai, ‘Nid oes modd yrhawg, 
Nis gad y wlad oludawg. 
Cadw’r dref y mae ef ym Mawnt 
Er perigl aer aparawnt 
Ac ynnill â gwayw uniawn 
Gair a chlod goruchel iawn, 
Anturiaw, modd y daw dis, 
Ymwan Pyr ym min Paris, 
Pwyntiaw maelys, pwynt Melan; 
Pobl y gŵr, pob elw a gân’.’ 

Glew oedd ef a gloyw ei ddart, 
Gwlad a dâl trwsiad Rhisiart. 
Gwagedd browysedd Bresawnt 
Wrth wŷr a meirch Arthur Mawnt. 
Paun aur ddaly, pen urddolion, 
Pan ddêl yr angel o Rôn, 
Pwy a fedr ond edrych? 
Pond ef yn y dref yw’n drych, 
A’i ddeulu yn ei ddilin, 
A’i ddwy law yn gwallaw gwin, 
A phawb yn cyfarch, parch pêr, 
I’r galawnt aur ei goler? 
Llewpart yw Rhisiart yn Rhôn, 
Llew du’n ystaenu dynion, 
Llew Lloegr a’i llaw a’i llygad, 
Llew terwyn glew tir ein gwlad. 

Gŵr bellach a grybwyllwn, 
Gem ar holl Gymru yw hwn, 
Corf llorf llu deutu Dotawnt, 
Capten ac arglwydd mên Mawnt. 
Unair ag Arthur yno 
Yw ar faes â’i wŷr efô, 
Ac unwedd, fonedd fynag, 
Unglod â Lawnslod di Lag. 
Cadr gwrser yn cadw’r garsiwn, 
Cadw’r tir yn hir a wna hwn, 
Cadw Rhôn, feilïon flaenawr, 
A chadw Mawnt â chadwayw mawr 
(Cadr mel Otiel ytiw) 
A chadw Ffrainc, iechyd i’w ffriw! 
