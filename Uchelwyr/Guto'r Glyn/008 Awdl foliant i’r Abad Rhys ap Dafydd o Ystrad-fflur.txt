---
rhif: 8
teitl: Awdl foliant i’r Abad Rhys ap Dafydd o Ystrad-fflur
awdur: Guto'r Glyn
golygwyd: Dafydd Johnston
---

Cerais y mab â’r corun,
Cared pawb lle câi arian.
Cair ei fwrdd, câr oferddyn,
Cryf urddol, carw i feirddion,
Côr fawrddysg, tapr cwyr fyrddwn,
Corf urddas tir Caerfyrddin.

Ei win o gaer Fyrddin Fardd
Ac aur a gaiff gwŷr o gerdd.
Ei gan a’i fedd a gawn fyrdd
A’u derbyn i’w bedwarbwrdd.

Llyn bwrdd, llawen gwrdd, llawn ged – llu’r Deau,
Llew’r barnau llawr Berned.
Llyna gapten Sain Bened
A llun crair meibion llên Cred.

Credwn nad haelach creadur – no Rhys,
Rhoes am waith y ffreutur.
Cyfodes y cofiadur
Cwfent a phlaid cefn tŷ Fflur.

Angel yn nheml Fflur yngod
O ffydd a chrefydd a chred,
A chleddau abadau byd
Yn Neheubarth yw’n habad.

Abad, corff y wlad, caer Fflur,
Aberth nef a byrth nifer,
A’i byrth heb glo neu borthor
I borthi Deheubarthwyr.
Berthog a thlawd a borthir
Ar barthau yr aberthwr.

Y gŵr o orddwr a urdda – menych
Ym Maenan a Deuma,
A’r Gŵr â’r gwin a’r bara
I Rys deg a ro oes da.

Da gennym i’w deg ynys – draw redeg
Drwy oreudir Powys.
Da fy hwyl, dof i’w hoywlys,
Dyfod drwy Deifi at Rys.

Rhys Abad, tyfiad Dafydd,
Rhys fenychlys fynychwledd,
Rhys yn rhad roes ynn aur rhudd,
Rhys orau Rhys i roi rhodd.

Y Gŵr a roddes o gariad – perffaith
Iawn obaith yn abad,
A rydd, hael o’r Ddeheuwlad,
Iesu, i Rys oes a rhad.

Rhadau’r Iesu, rhai drawyswr,
Rhoed eglwyswr, rhydeg leisiad,
Rhol gynhesu, rhuwl gynhwyswr,
Rhyw dywyswr rhai dewisiad.
Rhoes ebolion i’r hudolion,
Rhwysg gynholion, Rhys gynheiliad.
Rhoes ysgolion i’r rhentolion,
Rhyw urddolion, rhai o’r ddwywlad.

Gwladoedd Eli glud addolant
Goroff Rolant, gwŷr a phrelad,
Gâr i Feli, gŵr a folant,
Glêr a holant glarai heiliad.
Gwnaeth gyfrestri gwydr ffenestri,
Gaer fflowrestri, gôr Fflur Ystrad,
Gwin fenestri ag aur lestri,
Gwalchmai’r festri, gweilch Mair fwstrad.

Mwstwr anant, meistr awenydd,
Mael Maelienydd, mawl ymlyniad,
Molawd ganant mil atgenydd,
Mau lawenydd moli ynad.
Myn ganiadau mynych gadau,
Medrusiadau mydr osodiad,
Mur abadau, maer cariadau,
Mawr a radau Mair a’r Hoywdad.

Tadwys golau tai disgeler,
Tref a wneler trwy fain eiliad.
Tew yw’r olau o’r tŵr eler
Tua’r seler, pond da’r seiliad?
Trefn aur melyn, ŵyr Lywelyn,
Terfyn gelyn tra fo’n gwyliad.
Tai Gynfelyn, talm a’u gwelyn’,
Teimlai delyn, teml adeilad.

Adeiliadau i dylodion
Yn herodion yn ei rediad,
A gwiw radau ac arodion
A gwirodion a gwarediad.
Awn hyd yno a’n dilyno,
Euraid dyno y rhiw tanad,
At a bryno awen gryno,
’Y myd yno a’m adwaeniad.

Adwaen, y mab, yn d’enau medd,
Ac ar y wledd â gwŷr y wlad,
A gwên y pab ac wyneb hedd,
Y Gŵr a’n medd a gâr iôn mad.
Ei wawd a wŷs, a’i ddwyn ydd ys,
A’i enw ar frys, ddienwir frad,
A’r lle a’r llys, a’r llu ieirll wŷs,
A llyna Rys yn llawn o rad.
