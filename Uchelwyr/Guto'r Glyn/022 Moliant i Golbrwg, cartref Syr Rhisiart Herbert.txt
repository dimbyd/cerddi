---
rhif: 22
teitl: Moliant i Golbrwg, cartref Syr Rhisiart Herbert
awdur: Guto'r Glyn
golygwyd: Barry J. Lewis
---

A oes unplas yn siampler?
Oes, un fal yr haul a’r sêr.
Y tŵr y sydd fal tu’r sêl,
Ar barc sych, o’r brics uchel.
Yr Herbart yn rhoi eurbyrth
A’i gwnâi’n uwch nog Einion Yrth:
Syr Rhisiart, seiri’r Asia
Ni wnaent ryw dŵr mewn tir da,
Ni wnâi ddyn ei annedd iach,
Ni wnâi lantern alontach.

Athro gynt a wnaeth ryw gell,
Ei dŷ annedd yn dunnell.
Bwrw rheolaeth bro’r heulwen
Y bu drwy bib wydr o’i ben.
Er meddiant Alecsander
Ni roes hwn awyr a sêr.
Syr Rhisiart Herbart hirbost,
Athro Gwent, a wnaeth ryw gost:
Cyfryw wydr yn cyfredeg,
Castell fal y dunnell deg.
Gweithio y mae rhag wythwynt
Gwaith Fferyll ar gestyll gynt.
Uwch yw’r tŷ no chyriau’r tir,
Uwch yw yntau no chantir,
Uwch no thŵr yw’r milwr mau,
Uwch yw Powls no chapelau.
Deuryw adail diareb:
Dwy lys hwn a dalai Siêb,
Ehangwen yng Ngefenni,
A’i chwaer yn gyfuwch â hi.
Perced yr ieirll yw’r parc draw,
Plas Arthur, palis wrthaw;
Tŵr gwydr i Ector Gadarn
Tir Gwent bell, torrai gant barn.
Mae obry naw tŷ ’n y tŵr,
Mae fry ganty ac untwr,
Tref fawr mewn pentwr o fain,
Tŷ beichiog o’r tai bychain.
Ei gaerau yw’r graig eurin,
Ei grib sy goch fal grâbs gwin.
Cerfiwyd a grafiwyd yn grych
Cyrff y derw fal crefft eurych,
Llys goed a main oll ysgwâr,
Llawn gwydr, meillion ac adar.

I’r llys hon mae’r holl synnwyr
A llew Gwent oll oll a’i gŵyr.
I’r tŵr a wnaeth (nis tyr neb)
Y doeth annedd doethineb.
Pwy a wnâi synnwyr pen well
Eithr y dyn aeth i’r dunnell?
Pwy un gorff â’m penaig i?
Pwy yw patrwn pob poetri?
Piau’r holl gampau pei rhaid,
Pob rhinwedd? Pab barwniaid,
Gwent alarch a gân telyn
Ac a rydd aur am gerdd ynn.
Ni bydd ef, myn bedd Iefan,
Heb rôt a luwt, Herbart lân.

Awn at organ y Teirgwent,
I Ynys Wydrin gwin Gwent.
Elment ym fal maen Tomas
Ydiw’r plwm a’r gwydr a’r plas
Yn grwybr yn y gaer obry,
Yn gorfau cyfrwyau fry.
Nid oes wyneb, dwys anun,
Yn y lamp na welo’i lun.
Gweled drych y mae’n gwlad draw,
Gwŷl Gwent ei golwg yntaw.
Bid wydr i’r byd i’w edrych,
A brawd i’r iarll biau’r drych.
