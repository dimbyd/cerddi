---
rhif: 14
teitl: Moliant i Syr Rhys ap Tomas o Abermarlais
awdur: Guto'r Glyn
golygwyd: Dafydd Johnston
---

Caraf urddol Caerfyrddin,
Cerir gwalch caer aur a gwin.
Cerais – paham nas carwn?
Cariad Deheuwlad yw hwn –
Syr Rys, ni welais ŵr well,
Na’i gystal yn ei gastell.
Marchog nid doniog ond hwn,
Maen beril mwy no barwn.
Mynnu’i ran mewn yr ynys,
Mesur iarll y mae Syr Rys.

Y trywyr yn filwyr fu,
Trwy gyllid tir a gallu,
Y tri Syr Rys tros yr iaith,
A Rhys unRhys yw’r anrhaith.
Abermarlais nis treisir
Yn oes hwn, na’i ynys hir.
Y treiswyr yno troesynt
Trwy swydd Gaer a’n treisiodd gynt.
Troes mab rhag ein treisio mwy,
Tëyrn o Iorc hyd Tawy.
Trawst yw’r sant tros y tair sir,
Tros wledydd, tras Elidir.
Ei bleidiau oll blodau ynn,
A Syr Rys y sy rosyn.

Eiddil yw llu i ddaly llys
Wrth un a borthai ynys.
Ni rôi gant o wŷr i gyd
A roes hwn er ys ennyd.
Mae’n ŵr hefyd mewn rhyfel,
Mwy no dug i’r man y dêl.
Da y gŵyr drud, dagr y drin,
Dewrfab oedd, darfu byddin.
Brwydr a fu, Beredur fodd,
Brain Urien a’i brynarodd.
Cwncwerodd y Cing Harri
Y maes drwy nerth ein meistr ni:
Lladd Eingl, llaw ddiangen,
Lladd y baedd, eilliodd ei ben,
A Syr Rys mal sŷr aesawr
Â’r gwayw ’n eu mysg ar gnyw mawr.

Brain o’i henw yw’r brenhinwaed,
Ni bu’r drin heb euro’i draed.
Er henwi gwŷr hwn a gaid
Yn frain ac yn farwniaid.
Edn grifft yn dwyn gwŷr yw ef,
Edn astrus pob dinastref,
Edn Tomas a’u hurddas hwnt,
Edn Gruffudd â dawn griffwnt,
Edn y treiglir dyn traglew,
Esgyll aur a wisg y llew.
Llew dewr â lliw aderyn,
Lle dêl, Cymru oll a dynn.
Edn o Drent i Dywyn draw,
Edn a dynn Prydain danaw.
Deunawsir a dinesydd
Dan fôn ei adain a fydd.
Deiroes y bo’r aderyn
Dros ei dad a droes Duw ynn.
