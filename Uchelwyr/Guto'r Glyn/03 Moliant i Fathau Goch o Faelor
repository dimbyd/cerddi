---
teitl: Moliant i Fathau Goch o Faelor
awdur: Guto'r Glyn
---

Pan sonier i’n amser ni
Am undyn yn Normandi,
Mathau Goch, mab maeth y gwin,
Biau’r gair yn bwrw gwerin.
Eryr yw ar wŷr ieuainc,
Arthur ffriw, wrth aerau Ffrainc,
Enaid y capteiniaid da
A blaenor y bobl yna;
Broch a’i bâr coch yn bwrw cant,
Brwydr elyn, brawd i Rolant.
Gwayw a chorff Mathau Goch hael
A gyfyd Lloegr a’i gafael.
Â’r bêl o ryfel yr aeth
Â’i baladr o’i fabolaeth.

Pan fu ymgyrchu gorchest
Ym min Rhôn a’i wayw mewn rhest,
La Her a roes law i hwn,
Felly gwnâi betai Botwn.
Dug y gamp, deg ei gwmpaen,
Dawns mawr ar hyd Aensio a Maen.
Rhwygwr aer, rhi goreuryw,
Rolant, myn y sant, Mawns yw.
F’enaid wrth ein rhaid yn Rhôn,
Fugail y gwŷr arfogion:
Molwn ef, melan ofeg,
Milwr o dir Maelor deg.
Cafas gorff ac urddas gŵr,
Cainc o arial cwncwerwr.
Ni fedd dur ar y mur mau,
Ni fethodd twrn i Fathau.
Un yw ef a wna ei wŷr,
Anian teirw, yn anturwyr.
Gŵr antur ydiw’r mur mau,
Gwŷr antur a gâr yntau.
Milwyr a fu’i wŷr efô,
Main gwns tir Maen ac Aensio,
Rhad ar eu dewrder a’u hynt,
Rhyw flodau rhyfel ydynt;
Heliant goed a heolydd,
(‘Hw-a La Her!’) fal hely hydd.
Mair a ro hoedl i’m heryr,
Mathau, i warau â’i wŷr!

Bu ar glêr bryder a braw
Ban ddaliwyd, beunydd wylaw;
Trefi ’nghyrch tra fu ’ngharchar,
Trist fu i’r Cymry a’i câr.
Nid gwaeth Mathau, ben iau Nudd,
Er ei gost, eurai gystudd,
Nid oes ond echwyn, dwyn da,
Ar boen dwbl erbyn deubla.
Gŵr yw o gorff ac arial,
Gwerin gwlad Dolffin a’i tâl.
Gŵr o Faelor, gwâr felys,
Gŵr a wnaeth gwewyr yn us;
Gŵr mawr o Drefawr hyd Rôn,
Gwyrennig, ac ŵyr Einion;
Gŵr o Rys ac eryr yw,
Gŵr nod y Goron ydyw.
Nid aur bath a gâr Mathau,
Nid da’r byd, nid tir, heb au;
Mwy câr brynu carcharawr
A gwŷr a meirch nog aur mawr.
Ni chais ef chwenychu swydd,
Chwaith egr, na chywaethogrwydd.
Ni werthai hwn i wrtho
Ei glod ef er golud Io,
Na’i gerddwyr na’i filwyr, fab,
Ŵr da ’i obaith, er deubab.
Gwnaed y byd, molianbryd mawr,
Glod i Felwas gwlad Faelawr.
Cymro da ei Gymräeg,
Cymered air Cymru deg,
A gair Ffrainc lle gorffer och,
A gair Lloegr, y gŵr lliwgoch.
