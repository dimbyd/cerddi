---
rhif: 5
teitl: Salwch yr Abad Rhys ap Dafydd o Ystrad-fflur
awdur: Guto'r Glyn
golygwyd: Dafydd Johnston
---

ArglwyddRys, eryr gwleddrym,
Abad wyd a bywyd ym,
A phriffordd cerdd a’i phroffwyd,
A philer aur teml Fflur wyd.
Ai gwir dy fod yn gorwedd?
Os gwir, mau ysgar â medd.
Anhunawg, fy neheunaf,
Ydiw dy glêr od wyd glaf.
Digiaw yr wyf, deg ei rudd,
Dyfr gost, am dy fawr gystudd.
Dy glefyd, fy niwyd nêr,
Yn Actwn yw fy nicter.
Er na bwyf â’r awen bur
I’th ddilid – dos o’th ddolur –
F’uchenaid tra fych yno
A drig yn edrych dy dro.
Diriaid fûm am dy orwedd,
Dagrau byth a’m dwg i’r bedd.
Oer yw hon, gledr dwyfron glos,
Rhag ofn fal rhew gaeafnos,
A chul gan fynych wylaw
Y grudd gwlyb a gurawdd glaw.

Ar dduw Mawrth yr oeddem wŷr,
A’th farwchwedl a ddoeth Ferchyr.
Dengyn y ceisiawdd d’angau
Dy ddwyn yn y dydd dduw Iau.
Deufwy oedd lef y dref draw
Duw Gwener yn dy gwynaw.
Duw Sadwrn cathl dwys ydoedd,
Diriaid o beth drwy dyb oedd.
Duw Sul chwedlau da y sydd,
Duw Llun y daw llewenydd.

Costia, Rhys, cais adaw’r haint,
Cyfod wrth wyn y cwfaint.
Na chythrudd y ddeurudd wych,
N’ad ddaly arnad ddolurnych.
Oni fynny ynn, f’annwyl,
Ellwng pawb fal llong eb hwyl,
Och f’arglwydd, iach o fawrglwyf
Fyddy Rys. Rhyfeddu’r wyf,
O baud glaf, hoywnaf hynod,
Na bai glaf wyneb y glod.

Rhys, ni’th orfuwyd er hawl
Abadau neu wŷr bydawl.
Aeth hawlwyr gynt i’th ddilyn,
Ofer, fy hoywner, fu hyn.
Oferach oedd i fawrIal
Geisiaw diswyddaw dy sâl.
Ni wrth-wynebawdd, fy naf,
Neb yt, Rys, na baud drawsaf.
Am hyn gwybydd, fy mhiniwn,
Orfod yr haint oerfudr hwn.
Dod o’i swydd, dy wawdwas wyf,
Dial, arglwydd, dy lwyrglwyf.
Ti a gai, erfai arfoll,
Arfau Duw i’w orfod oll.

Bellach bydd iach o’m bodd i,
Bened ni’th ad i boeni.
Boni’th wna, bennaeth neiaint,
Berned deg eb arnad haint,
Dy wlad a rydd, dielw dranc,
Da i Dduw er dy ddianc.
Di-brid fo ym dy bryder,
Dros dy glwyf mae’n drist y glêr.
Dy boen dwg mewn diben da,
Doi i’th bwynt, Duw a’th beintia.
Dolur a’th wnaeth yn gaethach,
Duw a’th wnêl dithau yn iach.

