---
rhif: 28
teitl: Moliant i Wiliam Herbert o Benfro a Llanfihangel Troddi
awdur: Guto'r Glyn
golygwyd gan Barry J. Lewis
---

Dau dir, ni newidiwyd un,
Dau henw nid â ohonun’:
Ieuan undyn yn India,
Ail modd o Went Wiliam dda.
O Wiliam i Wiliam wiw,
Iarll oedd, mae arall heddiw;
Pan fo un eto o’n iaith,
Pwy’n Wiliam? Mab hwn eilwaith.
Henw ei dad, hynod ydoedd,
Henw ei fab a’i hynaif oedd.

Mae henw fry ym Mhenfro wen,
Wiliam arall, ail Morien,
Mastr Wiliam osai dreuliaw
Ar barti’r ieirll Herbart draw.
Llywydd ar geyrydd yw’r gŵr,
Llwybr y tad lle bu’r Tewdwr,
Beli Pryderi diredd,
Bwrd, Glath i Aber Dau Gledd.
Piau llu Rhos (pell y rhed)?
Pwy ond ef yw pen Dyfed?
Pwy’n talu (ni bu neb well),
Pwy’n bwrw cost Penbrwg gastell?
Aml yw sôn ymyl y sir
Am warden cylch y mordir,
Aml yw aur a milwriaeth,
Aml yw traul ymyl y traeth,
Aml yw pibau mêl pybyr,
Aml yw gwin ym moliau gwŷr.
A fynno da f’enaid i
Aed er Duw i dir Dewi.
Nid dewr gwalch, nid da i roi gwin,
Nid hael gwaed ond hil Godwin.
O ddau iarll ydd oedd ei wŷdd,
O Went rheded un trydydd!

Mae wyneb rhof a Mynyw
Mal yr iarll, a milwr yw.
Wyneb y gŵr ni bo gwaeth,
Wyneb hwn a wna pennaeth.
Wiliam, ni wn alw am neb,
Eithr ei enw wrth ei wyneb.
Mawr oedd i Wiliam arall
Ymlid llun a mold y llall.
Teitys, Ysbysianys wyf
Am ei dad, a mud ydwyf;
Mal drych, o gwn edrych neb,
Meirionig ym yw’r wyneb,
Fal y Fernagl o Raglan
Rhag clwyf yw i ŵr claf wan.
Os wyneb a gusanwn,
Un yw’r pab neu’r wyneb hwn.
Ni bu ’n Ffrainc wyneb un ffriw
Ond un iarll yn dwyn eurlliw.
Ni bu ’n Lloegr ben a llygad
Na brig mor debig i’w dad.
Ni bu nes neb o’i nasiwn;
Ni bo iarll Penfro heb hwn!
