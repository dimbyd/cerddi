---
rhif: 23
teitl: Moliant i Wiliam Herbert o Raglan, iarll cyntaf Penfro
awdur: Guto'r Glyn
golygwyd: Barry J. Lewis
---

Ai gwledd a wnaeth f’arglwyddwawr
Yng Ngwent, ai cwmensment mawr?
Fal gwledd ddiwall Gaswallawn
Fu’r ŵyl, a thyrfa fawr iawn.
Gwledd Ieuan, Rhaglan benrhaith,
Gwledd Wiliam arglwydd eilwaith.
Arglwydd Herbart gwledd hirbell,
Yn ei bryd ni bu ŵr well.
Arthur â’i wledd, aruthr lain,
Wrth rif yr aeth i Rufain.
Wrth ofn ieirll yr aeth fy nêr
I Gaerloyw â’r gwŷr lawer.
Cweryl a dull carliaid oedd,
Cyffredin cyffro ydoedd.
Ni bu fwy gan y mab fod
Gwŷr Lloegr nog ieir a llygod;
Yr oedd ofn i ar Ddyfnaint
Y gŵr a’r gwŷr i Gaer-gaint.
Gorau yw bod (gŵyr roi barn)
Gŵr y god i Loegr gadarn.

Od aeth atunt i Lundain,
Argelwch Mair i’r gwalch main!
Ofni ydd wyf, yni ddêl,
Drec Heinsiest a’u dryg-honsel,
Ofni Lloegr am f’un llygad
A’i bribwyr oll yn bwrw brad.
Blino y maent o’m blaenawr,
Blant Rhonwen, genfigen fawr.
Gwenwyn gantunt ugeinwaith
Gael yn iarll ŵr glew o’n iaith.
Y mae yn ddug main ei ddant:
Iarll fydd ŵr llai ei feddiant.
Gwell perchen ond y brenin
Tŷ yw nog yntwy o win,
Gwell o feirch, gwayw llif archoll,
Gwell o wŷr a gallu oll,
Gwell no neb yn wynebwr
A gwell ei lun nog un gŵr.
O rhoed Siarlmaen yn flaenawr,
Rolant a ddug meddiant mawr;
Edwart a Herbart hirbost
Yn un i gyd a wnân’ gost.
Ei aelod yw a’i elin,
Ei law a’i droed pan wnêl drin.
Yn y cwnsel y gelwir
Ym mhob peth gyda’r mab hir,
Arglwydd dewr o gledd a dart
A cheidwad heddwch Edwart.
Arglwydd Dduw (erglyw Ddwywent!)
A gatwo’r gwalch, Ector Gwent.
Nid gwchach, haelach hawlwr,
Nid gwell er pan luniwyd gŵr;
Nid rhwydd ond ein arglwydd ni,
Nid rhyw iddaw ond rhoddi;
Ni bu genfigen, ni bo,
Wedy Arthur, ond wrtho;
Ni bu rhyw ŵr yn benrhaith:
Nid êl heb ddwyn y dalaith!
