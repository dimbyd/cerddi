---
teitl: Dathlu rhyddid Syr Rhisiart Gethin ap Rhys Gethin o Fuellt
awdur: Guto'r Glyn
---

Y mae glaw am a glywais
O’m pen yn llithraw i’m pais.
Os gwir fydd, nis gorfyddwn;
Och finnau, os gau, nas gwn!
Dal Syr Rhisiart a’i dylwyth,
Gethin, seler lawnwin lwyth.
O delid, pam nad wylym?
O’i ddal ef nid oedd elw ym,
Nudd am aur newydd i mi
A nêr Mawnd o Normandi,
Blodeuyn Cymru, hy hawl,
O blaid barwniaid breiniawl.
Aeth ofn hyd yn eithafoedd
Fy mron, braidd yn don nad oedd,
Cyffro am Gymro gemrudd,
Caffwn a fynnwn o’i fudd.
Gwae drostaw a gâi dristyd,
Gormodd bw, garm weiddi byd.
Adwyth i Gymru ydoedd,
Amwyll dig ym Muellt oedd.

Eisoes (cerddwr oedd Iesu),
Deryw’n deg am dëyrn du.
Dug pwrsifand o Normandi
Duw Mawrth chwedlau da i mi:
Dynion a ddywaid anwir
O ddaly’r gwalch – i ddiawl air gwir! –
Ond plant gwragedd Normandi
Yn ceisiaw’n gwenwynaw ni.
Taeru a wnâi’r traeturiaid –
Trwst i’n plith er tristáu’n plaid,
Dolur caeth – dal iôr cethin,
Ef a’i wŷr a yfai win.
’Y nghred, anghywir ydynt,
Nad gwir, nid oes onid gwynt,
A difa ar a’i dyfod
A rhai a fynnai ei fod,
Pob gelyn, pawb â’i gilwg,
Pobl fân yn darogan drwg.
Ni bydd, er y sydd o sôn,
Lawenach ei elynion.
Ni ddelir ac ni ddaliwyd,
Nid âi er rhai yn y rhwyd,
Nos dlos onis daliasant
Trwy’u cwsg; nis anturia cant!
Os breuddwyd, ias berw eiddil,
Y delynt ŵr gynt ar gil,
Breuddwyd gwrach y boreuddydd
Wrth ei bryd – ys da fyd fydd!
Â’r breuddwyd ni ddaliwyd neb
O nerth, hyn yn wrthwyneb.
Ebrwydd y tyr breuddwyd hir;
Aent i ddiawl, hwynt a ddelir!
Na helied ein hoyw alawnt
Gorgwn mân, garw gwinau Mawnt.
Bychan, fal y rhybuchwn,
Eu helw yntwy o heliant hwn.
Iesu nef, o’r sôn ofer
A fu megis saethu sêr!
Dal hefyd, dielw hoywfalch,
Â dwylaw’r gwynt yw daly’r gwalch.
Ni ddaliant y mabsant mau
(Nid gwâr!) onid â’u geiriau.
Dyrys oedd eu hymdaeru,
Defnydd ymleferydd fu.
Eu bost a’u gwangost gyngyd
A’u berw mawr heb air ym myd
A’u brad serth a’u bryd a’u sôn
A’u braw ddadl a’u breuddwydion
A’u llid na ddelid Nudd ail:
Y llew du oll a’u diail!
