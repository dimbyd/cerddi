---
rhif: 10
teitl: Moliant i Hywel ap Llywelyn Fychan o Lyn Aeron
awdur: Guto'r Glyn
golygwyd: gan Dafydd Johnston
---

Y mae gŵr ym i’w garu,
Cydwybod deg cyd boed du,
Hywel, ei glod a hëwn,
Hoedl hir i’r gŵr huawdl hwn!
Lles ẃreiddfab, llys roddfudd,
Llywelyn yw, llaw ail Nudd,
Fal hwn ei fawl a honnir,
Fychan hael, faich onwayw hir,
Pôr glân oror Glyn Aeron,
Pennaeth byrddau maeth beirdd Môn,
Parawd oleuwawd lewych,
Pêr ei glod fal pâr o glych,
Brenin y glêr, ffyrfder Ffawg,
Brenhiniaeth bro Anhuniawg,
Uchel grair, ni ochel gras,
Uwch Aeron, awchwayw eirias.
Llywio mae ef, addef oedd,
Llu’r wlad a’i llwyr oludoedd,
Llywio’r glod uwch llawr y Glyn,
Llywio aelwyd Llywelyn.
Rhoed i’r gŵr, rhi dewr gwaywrudd,
O Wynlle Nant wenllaw Nudd.
Mawr y barnaf amrafael
Yrhwng y cybydd a’r hael
Wrth wybod, sylfaen clod clêr,
Haelioni Hywel ener.

Duw a roddes, dôr addwyn,
Pêl deg i bob hael i’w dwyn.
Y glod yn ddigeladwy
Ydiw’r bêl hardd heb drebl hwy.
Hon yn grair hoyw, uniawn gred,
I Rydderch Hael a rodded.
Gan Fordaf, enwocaf nawdd,
Gan Nudd hi a gynyddawdd.
Y bêl i fab Llywelyn
A roddes Duw, urddas dyn,
Hywel, wyneb haelioni,
A llaw hael a’i llywia hi.
Rhedawdd hon, anrhydedd hy,
Rhwysg draig amrwysg, drwy Gymru.
Ni ddichawn, dawn dianael,
Gwarae â hi ond gŵr hael,
Ac nyw lludd o egni llaw
Cybydd, myn y Grog, heibiaw.
Gwarae mae y gŵr a’i medd
Tenis â chlod dwy Wynedd.
Nis câi’r byd, oleubryd lwybr,
Hi o law Hywel ewybr.
Iawn oedd hyn i unwedd Hu,
Iarll y gerdd yw’r llew gorddu,
Iôr Glasgrug, eiriau glwysgroyw,
Eryr Deheuwyr du hoyw.
Tebygu i du ei dad
Y mae’r gŵr mawr ei gariad.
Enw Mordaf haelaf hylwydd
A roed i Lywelyn rwydd,
A Hywel, brifai-sêl serch,
A gyrhaeddodd gair Rhydderch.
Aeth â’r bêl, fab Llywelyn,
Efrawg lwyth, Ifor y Glyn.
