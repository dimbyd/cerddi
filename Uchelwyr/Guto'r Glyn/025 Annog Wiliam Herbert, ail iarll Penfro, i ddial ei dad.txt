---
rhif: 25
teitl: Annog Wiliam Herbert, ail iarll Penfro, i ddial ei dad
awdur: Guto'r Glyn
golygwyd: Barry J. Lewis
---

Tair blynedd rhyfedd fu’r rhain:
Tri brad a fu trwy Brydain.
Lle bu wledd cyllyll a bwyd,
Llu’r wledd i’r llawr a laddwyd.
Os brad yn Salsbri ydoedd,
Un twyll â Chastell Gwent oedd;
Ni aned twyll onid ti,
Ni bu unbrad ond Banbri.
Arwydd am ladd (f’arglwydd fu)
Syr Rhosier, sorri’r Iesu.
Achos Syr Rhosier Fychan
A marw’n iarll, mae Cymru’n wan.

Er bwrw derwgoed bro Deirgwent
I’r llawr oll, mae iarll ar Went;
Mae cangau, colofnau clêr,
Oes, ar roswydd Syr Rhosier;
Tyfodd â gwaed Dafydd Gam
Eilwydd i Herbart Wiliam.
Iarll Gwent, dos i ddryllio gwŷr
Â’th ddyrnau a’th haearnwyr.
Ffrystia dir Fforest y Dên,
Ffrwyna bawb o gyff Rhonwen.
Troes tâl, llei treisiwyd dy wŷr,
Trwy barwydydd tai’r bradwyr.
Meistr Tomas, galanas gledd,
Mab Rhosier, ym mhob rhysedd,
Wyth drin i’th werin a’th wŷr,
Wyth frwydr a wnai â’th frodyr.
Ewch i gyd, achau Godwin,
Aml weilch Dafydd Gam a’i lin,
Ymleddwch, dielwch dwyll
Ar Fforestwyr ffair Ystwyll,
Erlynwch ar alanas
I Gaerloyw a’r gwŷr a las.
Twrment Castell Gwent a’u gwaith,
Talwyd iddynt hwy eilwaith.

Och! Rhoes Duw ywch ras a dawn,
I’ch gofal byddwch gyfiawn.
Ar Dduw y mae’i roi a’i ddwyn
A throi eilwaith yr olwyn.
Na fyddwch (na chiliwch, weilch)
Na rhy ufydd na rhyfeilch:
Am falchder, blinder y blaid,
Bwriwyd henwau’r Brytaniaid.
Y rhai a fo byr eu hoes,
O chwant aur ni chânt deiroes.
Edrychwch (mynnwch fy modd)
Ar gampau’r rhai a gwympodd:
Cwymp y rhai enwir a’u cis,
Cwymp Warwig, cam a’i peris!

Un a ddichon heddychu
O’r môr i’r llall, mawr yw’r llu:
Iarll Penbrwg, Morgannwg wen,
Iarll hyfryd garllaw Hafren.
Ennill dithau, flodeuyn,
Air dy dad, er Duw a dyn.
Gado, arglwydd Cymro call,
Cyngor rhai ieuainc angall;
Arail y tir a’r wlad hon,
Iarll hydr, aerwya’r lladron;
Bwrw’r treiswyr, Herbart rasol,
Y byd a’th ddilyd i’th ôl.
Mae’n gofal yma’n gyfun,
Mae’r Nordd a Chymru yn un.
Edwart, dyly dair talaith,
Ef a ran weithan i’n iaith.
Y gŵr a’i blant ar Loegr blaid,
Rhy’r bordir i’r Herbardiaid.
Llu Dwywent oll a’u diail,
Lled yw’r do no’r lludw a’r dail.
Llwyth yr Israel hael yw hon,
Llwyth Siesu’n llethu Saeson.
Bydd ddialwr, ffrwynwr Ffranc,
Brad d’ewythr, Herbart ieuanc!
