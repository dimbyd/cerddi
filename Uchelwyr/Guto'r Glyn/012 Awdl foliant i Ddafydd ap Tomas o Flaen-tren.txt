---
rhif: 12
teitl: Awdl foliant i Ddafydd ap Tomas o Flaen-tren
awdur: Guto'r Glyn
golygwyd: Dafydd Johnston
---

Llawen wyf i’m plwyf a’m plas – diofal,
Llys Dafydd ap Tomas,
Llin Dafydd, y trydydd tras,
Llywelyn wayw lliwlas.

Glasfedd i’w gyfedd a gaf
Gan hwn, llawer gwan a’i hyf.
Gorau gŵr a gwraig araf,
Gorau dau hyd ar Gaerdyf.

O Gaerdyf y tyf hyd Deifi – ei glod
Ac i wlad Bryderi,
Ac i Fôn a Gefenni
Egin fydd a ganwyf i.

Digri fu i mi fy myw – pan dyfodd
Pendefig Mabeilfyw.
Da am win hyd ym Mynyw,
Da am aur a phob dim yw.

Yfory i’w dŷ a’i dud
A heddiw y’m gwahodded,
A thrennydd gwneuthur ynyd,
A thrannoeth saethu’r unnod.

Nodaf nod gaeaf, naid gwiw – Nadolig,
Nodedig naid ydiw;
Naid hydd yw y nod heddiw,
Natur hydd neitio i’r rhiw.

Brenhinbren Rhiw Tren, rhoid Duw rad – i hon
A henaint i’w cheidwad,
Brenhindwr bryn ei hendad,
Bron deg y barwn a’i dad.

Ei dad o Dewdwr oedd nai Ddinefwr
A aeth â’r cannwr a thir cynnydd.
Ei blaid yw blodau y byd wybodau
O hen aelodau hyn o wledydd.
Yn un cun y’i cair ac yn Nudd y’i gwnair,
Yn grair digrifair Duw a’i grefydd.
Y mae’i air am wŷs i bawb ar y bys,
Ŵyr Rys i’r ynys yw’r awenydd.
Ei daid wyndawdwr a wnaid yn wawdwr,
A’r gŵr yw’r brawdwr a gwir brydydd.
Nid eirch yn ei dud er mawl aur a mud,
Na mynnu golud mwy no’i gilydd.
I riain rywiog y cân, myn Cynog,
A’r odlau i’r gog a’r dail a’r gwŷdd.
Ei lys alusen a dynn haint dyn hen,
Ei wên a’i awen a’i win newydd.
Ar faeth yr wyf i ar ddaear Ddewi
Yn llawes Deifi yn llys Dafydd,
A’m taith faith o Fôn i oror Aeron
Yw drwy Fabwynion adref beunydd.
Euraw mawl ermoed eos cerdd Is Coed
A lloergan unoed llawr Gwynionydd,
Ac aur trwm ger Tren a gawn heb gynnen
A diolch awen awdl a chywydd,
A llys ar ei lled y lleddir lludded
A lle efrifed a llyfr Ofydd,
Gwin hoyw gynhaeaf a gweoedd gaeaf,
Y gwanwyn a’r haf i gan yr hydd,
Brau gig, bara gwyn a bragod brigwyn
A pherwaith gwenyn a ffrwyth gwinwydd.
Ymhell, Hiriell yw, ym a bod i’m byw
Heb lyw Mabeilfyw ym mhob elfydd.
Un Duw gad, nid gwan, ein tŵr a’n tarian,
A gad Wenllïan gyda’n llywydd.
Yntwy un tyaeth o’r un farwniaeth
Yw’n maeth a’n lluniaeth a’n llawenydd.
