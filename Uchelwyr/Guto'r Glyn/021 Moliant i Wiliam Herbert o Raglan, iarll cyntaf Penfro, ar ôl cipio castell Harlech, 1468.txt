---
rhif: 21
teitl: Moliant i Wiliam Herbert o Raglan, iarll cyntaf Penfro, ar ôl cipio castell Harlech, 1468
awdur: Guto'r Glyn
golygwyd gan Barry J. Lewis
---

Tri llu aeth i Gymru gynt,
Trwy Wynedd y trywenynt:
Llu’r Pil, llu’r Arglwydd Wiliam,
Llu’r Fepwnt, bu hwnt baham.
Tair ffordd – clawdd tir Offa hen,
Siwrnai Wiliam, Sarn Elen –
Arglwydd Herbert a’th gerti
A’th lu, Duw a’th lywio di!
Glaw gynt a gâi lu ac ost;
Hindda weithian pan ddoethost!
Dewiniais y caud Wynedd
A dwyn Môn i’r dyn a’i medd.
Berw Lloegr, pawb a rôi’u llygaid,
Pe ceisiech Harddlech, o chaid.
Chwedl bonfras o gas i gyd,
Blaenfain fu i’r bobl ynfyd;
Chwedl blaenfain fu’ch train a’ch tro,
Bonfras arglwydd ar Benfro.
Ba well castell rhag cysteg
Ban friwyd wal Benfro deg?
Bwriaist – ergydiaist godwm –
Ben Carreg Cennen i’r cwm.
Ni ddaliawdd ei chlawdd achlân
Ywch, Harddlech, mwy no chorddlan.
Ni’th ery na thŷ na thŵr
Na chan caer na chwncwerwr.
Tair cad aeth o’r teirgwlad tau
Trwy Wynedd fal taranau,
Tair plaid yn gapteniaid tyn,
Tair mil, nawmil yn iwmyn,
Dy frodyr, milwyr y medd,
Dy genedl i doi Gwynedd.
Dy werin oll, dewrion ŷnt,
Drwy goedydd dreigiau ydynt.
Dringai, lle nid elai’r da,
D’orwyddfeirch dor y Wyddfa.
Troes dy wŷr mewn tair ystâl
Trwy weunydd a’r tir anial.
Tros greigiau mae d’olau di,
Tir âr y gwnaut Eryri.
Od enynnaist dân ennyd
Drwy ladd ac ymladd i gyd,
Dyrnod anufydd-dod fu
Dernio Gwynedd a’i dyrnu.
O bu’r tir, Herbart wrawl,
Heb gredu, fal y bu Bawl
(A fu ar ffawt, feiwr ffydd,
O phaid, ef a gaiff fedydd):
Chwithau na fyddwch weithian
Greulon wrth ddynion â thân.
Na ladd weilch a wnâi wledd ynn,
Gwynedd, fal Pedr y gwenyn.
Na fwrw dreth yn y fro draw
Ni aller ei chynullaw.
Na friw Wynedd yn franar,
N’ad i Fôn fyned i fâr,
N’ad y gweiniaid i gwynaw
Na brad na lledrad rhag llaw.
N’ad trwy Wynedd blant Rhonwen
Na phlant Hors yn y Fflint hen.
Na ad, f’arglwydd, swydd i Sais,
Na’i bardwn i un bwrdais.
Barna’n iawn, brenin ein iaith,
Bwrw ’n y tân eu braint unwaith.
Cymer wŷr Cymru’r awron,
Cwnstabl o Farstabl i Fôn.
Dwg Forgannwg a Gwynedd,
Gwna’n un o Gonwy i Nedd.
O digia Lloegr a’i dugiaid,
Cymru a dry yn dy raid.
