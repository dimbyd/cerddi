---
rhif: 16
teitl: Moliant i Syr Wiliam, offeiriad Merthyr Tudful
awdur: Guto'r Glyn
golygwyd: Barry J. Lewis
---

Gwn waith, o gariad gwen ŵyl,
Gordderchwr, garedd orchwyl.
Anwydau gŵr anwadal,
Ocr y serch yw caru sâl.
Caru un hwyrfun hirfyw,
Caru’r ail, pwnc oerwr yw,
Heddiw ’n ei gof hoywddyn gall,
Ac yfory gof arall.
Os prydu (nis priodai),
Anian oer, i un a wnâi,
Nid hwyrach, enau tirion,
Brydu i’r llall, brawdwr llon,
Clytiwr awdl fal clwyd drwydoll:
Caru sâl ydiw’r cwrs oll.

Adwaen ŵr (a dwyn ei ach)
A garawdd yn gywirach:
Sant rhywiawg, sôn tra ewybr,
Syr Wiliam, ail Abram lwybr,
Awdur hoyw o Drahaearn,
A Dewi’r beirdd a dyr barn.
Mordaf côr yw’r mawrior mau
Merthyr, lle gwna Mair wyrthau.
Mynnu dirfawr ymannerch,
Morwyn Fair, mae â’r un ferch.
Hon a gâr (ni wna hwn gam),
A’r ail nis câr Syr Wiliam:
Nid cariad, diymwad deml,
Ar fursen oer oferseml,
Eithr cariad o wlad y wledd
Ar Dudful, ŵr diawdfedd.
Mae’r gŵr (Duw a Mair a’i gad),
Merch wery, yn marw o’i chariad.
Gyrru mae, fal y gŵyr Môn,
Lu at Duw o lateion;
Gweddïau, nid gweddw awen,
Ydiw’r llu, i awdur llên.
Mae’n addo, em wen, iddi
Dlysau heirdd (mor dlos yw hi!):
Croywglych, cyweirio’r eglwys,
Llyfrau a chreiriau a chrwys.
A hon beunydd a’i hannerch
Yn ei swydd, un yw â’i serch.
Gwrthod a wna, gwyrth Duw Nêr,
Gŵr o bell a grybwyller,
Gan ddewis, Gennydd awen,
Gŵr o’i phlwyf, goroff ei lên.
Ac nid oedd, o gwneid addef,
Addwyn dyn iddi ond ef.
Os pennaeth, draws opiniwn,
A gâr hi, llyna’r gŵr hwn;
Os gŵr o ysgwieriaid,
Ef yn ei blwyf a fyn blaid;
Os perchen, Urien wryd,
Tŷ a gâr, aent wy i gyd;
Ys gŵyr Duw, os gŵr dwywol,
A fyn hi, ef â ’n ei hôl;
Os gŵr call, ys deallwn,
A gŵr hael, hi a gâr hwn.

Ein tad yw, berchen tŷ da,
A’n gwardain, enwog wrda,
O’i chôr teg, â chariad hardd
I Dudful, a’i diwydfardd;
Ymaddaw y mae iddi
A phrydu, hwyl i’w phryd hi,
Odlau serch, ddiedlaes hawl,
A chywyddau bucheddawl.
Ei gywydd beunydd o’i ben,
Eiriau ffwrm, yw’r efferen.
O gariad hon, y gŵr teg
A rwym awdl o ramadeg.
Da fu (nid ef a feiwn),
Dudful, dduw Sul, ddewis hwn.
Aros fyth o’i ras efô
Ym Merthyr y mae wrtho;
Ac ef yw ei gogyfoed,
Ac yn y nef y gwnân’ oed.
