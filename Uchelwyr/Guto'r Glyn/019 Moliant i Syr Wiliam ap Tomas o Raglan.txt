---
rhif: 19
teitl: Moliant i Syr Wiliam ap Tomas o Raglan
awdur: Guto'r Glyn
golygwyd: Barry J. Lewis
---

Sâl rhugl yn seiliaw Rhaglan,
Syr Wiliam, wisg serloyw mân,
Seiliwr wyd, nid salw’r adail,
Salmon urddolion aur ddail,
Syr Ffwg Morgannwg uniawn,
Synhwyrau’r Deau a’u dawn,
Mab Tomas a urddaswyd,
Maen dros iaen, myn Andras, wyd.
O Fynyw i Efenni,
O Fôn y daw f’enaid i.
Mwya’ gŵr, em y Goron,
Ei ras wyd yn yr oes hon.
Duw a’th ddonies, daith uniawn,
Digon i ddynion o ddawn.
Prifai-sêl y parfis wyd,
Perl mewn dadl parlmend ydwyd,
Ystiwart dros y Deau,
Iustus doeth, eiste sy dau.
Cedwid Duw ceidwad Dwywent,
Cymru walch, Cymro o Went.

Dy glos, wel dyna dai glân
Dy greiglys deg o Raglan,
A’th lys wen yng Ngefenni
Yw merch hon, porth Mair i chwi;
Llys yn Llandeilo yw’r llall,
Tre’rtŵr, Tro o’r tu arall.
Yno bu i minnau baement
Ar dy lifrai, Gwalchmai Gwent;
Yno y cefais naw cyfarch
A gwell ymhell fu fy mharch.
Moes weithian y darian dau
I’w dwyn lle bu dy ynau.
Nid erchi rhoddi rhuddaur,
Nid tarian arian neu aur;
Erchi dy galon lon lân,
Arglwydd rhywiawglwydd Rhaglan;
Un waith ydiw calon wych
Â tharian o waith eurych.
Od arweddaf d’arwyddion,
Ai gwaeth, ’y mhennaeth, ym hon
No dwyn obry gwedy gwin
Ar fy mron arfau ’mrenin?
Os dy borth a’th gynhorthwy
A gaf, ni ddymunaf mwy.
Dawn a serch pob dyn ysydd
Dan dy law, Dwywent lywydd.

Uchel yw’r llys uwchlaw’r llaill,
A’ch tŵr uwch y tai eraill.
Uwch wyd tithau, blodau’r blaid,
Uwchlaw gwŷr â chlog euraid,
Fal ystad gleisiad a’i glod,
Afon bysg, wrth fân bysgod,
Fal caterwen uwchben byd,
Uwch y llwyf a chyll hefyd,
Rhagor aur rhag yr arian,
Rhagor maes rhag erwi mân.
Maen gwyrthfawr wyd garllaw’r llaill,
Mewn aur, wrth y main eraill.
Trymach yw dy ddawn tramawr
No maen Alecsander Mawr.
Hwn a gad o baradwys:
Â’r byd ni ellid ei bwys.
Ni allai’r byd hyfryd hwn
Gymhwysaw dy gomhisiwn
Na’th wyneb na’th ddaioni
Na’th aur ystôr na’th ras di.
Mwy yw dy rinwedd no’r maen
A thrymach wyd no thrimaen.
Pe pwysid pob hapuswawr,
Rhydrwm wyd fal Rhodri Mawr.
Dadwreiddiaw’r Deau drwyddi
Yw draw dy ddadwreiddiaw di;
Yfed pen Hafren yw hyn
A dŵr Wysg yw d’oresgyn;
Daly’r wybrwynt, dilwfr obrwy,
Deifio’r môr yw dy fwrw mwy.
Mae pen y dynghedfen hir
I’th law fal na’th ddilëir.
Y gŵr gwindraul gwineulwyd,
Gem ar wŷr holl Gymru wyd.
