---
rhif: 13
teitl: Moliant i Ddafydd ap Tomas o Flaen-tren
awdur: Guto'r Glyn
golygwyd: Dafydd Johnston
---

Dafydd, brydydd a brawdwr,
Dywaid ym (dyddiau daed, ŵr!)
Ai rhydd i’ch awenydd chwi
Troi a dyfod trwy Deifi?
Ai rhydd y wlad am d’adaw?
Os rhydd, llyma drennydd draw.
Rhydd yw ym rhoi hawddamawr
A rhoi hawdd fyd bob rhodd fawr.
Hir ydd wyf ar herw, Ddafydd,
Nid hir dim ond torri dydd.
Blin yw tor oed â Blaen-tren
Bumgwyl, ac ni bu amgen.
Blin oedd ym faddau dy blas
O baud yma, fab Domas.
Blinais es pedair blynedd
Ar gwrw’r Mars; gorau yw’r medd.
Gollyngodd o’m gwall angof
Fy min wtres gwin tros gof.
Dy fedd nis gadawaf i,
Dy win yw fy nadeni.

Af i Flaen-tren uwchben byd,
Wybr uchel a bair iechyd.
Af i’r lan a’m ariannodd,
Af i’r rhiw fwyaf fy rhodd.
Af, ac ni byddaf i’m byw
Mwy heb wylfeistr Mabeilfyw.
Wtla mud es talm ydwyf,
Dewi â thi, diwaith wyf.
Drwg oedd ym drwy geuedd iad
Dewi unawr amdanad.
Grwn a fydd segur ennyd
Ac yna dwg gnwd o ŷd.
Tafawd segurwawd y sydd
A wna awen o newydd.
Mae’n torri gwawd mewn tir gŵydd
I brydu lle bu’r adwydd,
A branar yw’r berw yna,
A’r cnwd ŷd yw’r canu da.

Nid naturiol ym foli
Onid hael o’th annwyd di.
Mae campau’r teidiau a’r tad,
Mae swrn o’u moesau arnad.
I ti y doeth cynnal tŷ
A chanu (rhyw ywch hynny)
A chorff a thegwch a hyd
A chyfoeth i chwi hefyd,
A gallu ’n sir, gwell no swrn,
Gaerfyrddin, gryf ei arddwrn,
A thir yn sir Is Aeron,
A cherdd a digrifwch hon.
Rhoddi i bob rhai a wyddost,
Prydu’n rhad, peri dwyn rhost.
Bwyd a gwin i’r byd a gair
Heb weddu ’n Llanybyddair.
Llywia di yn lle deuwr
Lle dy hendad a’th dad, ŵr:
Tir y plwyf a’r tai a’r plas
A theml Ddafydd a Thomas.

Duw a droes gwiail Moesen
A fu i’n prynu’n un pren.
Troes Duw yt rent dy hendad,
Tri wyd dy hun i’r tre tad.
Tri dyn o Lywelyn lân,
Trioed gŵr ar y traean.
Y Trihael y’ch portreiwyd,
Y tri’n un ym Mlaen-tren wyd.
